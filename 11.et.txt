Contra

oh Hedy tead sa kuis ma armuleegis põlen
ja lämbumas kui kala kuival olen
kui teispool ookeani näen su armsat kuju
ja eks ma peagi sinu juurde uju

kuus korda nädalas ma rattal lenksu taga
kiirelt väntan sugugi ei maga
kuid südamelöök jõuab rattast ette
ma postiringi lõpuks saan ta kätte
mind süda juba ootab metsasalus
Tagametsa tagumises talus
ei enam ühte ihu- ega hingehäda
kui sind ma Hedy saaksin kasvõi näha

su pärast istun Tagametsa söögilauas
ja palju söön et istuda saaks kaua
et lahkuks kogu rahvas tasakesi
me Hedy sinuga jääks kahekesi 

oh Hedy kui ma pääseksin su tarre
hing helisema hakkaks kui kitarre
ei ilma varandust küll poleks vaja muud mul
kui tuleks Hedy tasa annaks suud mul
see ootus üldse rahu mul ei anna
no vahepeal peast olen päris manna
ei ükski söök nii hästi mind ei toida 
kui mõte et ma võiksin Hedyt hoida
