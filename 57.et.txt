Uma Pido
Pressiteade
25.04.2013

Moisekatsi Elohelül saadetakse päev Uma Pido lauludega metsa taha

Moisekatsi Elohelül lauldakse 26. aprillil õhtul alates 20.00 koos päikseloojanguga päev  metsa taha ning avatakse XIV eesti rahvamuusikatöötluste festival.  

„On saanud traditsiooniks, et nendel aastatel, mil toimub võrukeelne laulu- ja rahvapidu, teevad Moisekatsi Elohelü ja Uma Pido koostööd.
Nii kogunevadki reedel Moostesse III Uma Pido konnakoorid ligi 50 lauljaga, et võtta eest ja kutsuda rahvast ühes laulma kolme rahvalaulu III Uma Pido repertuaarist,” sõnab Uma Pido vedaja Ursula Zimmermann.
„Neist kaks, Räpina ja Põlva kihelkondade rahvalaulud, tulevad esitusele konnakooride eestvõtmisel Kubija mändide all ka 1. juunil, tund aega enne õhtust peakontserdit,” lisab peo korraldaja.

„Kari kodo!“ lauldakse peakontserdi repertuaaris koorilaulude vahele.
Regilaulude programmi kaasamisega loodavad korraldajad ärgitada kõiki, sh pealtvaatajaid, tagasi rohkem meie oma iidse laulutraditsiooni juurde.

Mooste järve ääres ettekandele tuleva viie koorilaulu seas on ka „Võromaa laulu'“ ja „Võro kiil“, mis kõlavad ka 1. juunil Kubija laulukaare all.
Mooste järve ääres laulavad Mooste segakoor, Tilsi segakoor ja Põlvast segakoor "Kevadised hetked".
 Koore juhatavad Jaanus Prükk, Saidi Tammeorg, ja Kalev Lindal,  kes on ka kõik III Uma Pido peodirigendid, ning Andres Määr, kes on samuti III Uma Pidoga mitmeti seotud.

Uma Pido on võrukeelne laulu- ja rahvapidu, mille eesmärgiks on levitada rõõmu võrukeseks olemisest ja võru keele ning kultuuri tundmisest.
I Uma Pido toimus 2008. a Võrus, II Uma Pido 2010. a Põlvas, seekordne leiab aset taas Võrus Kubija laulukaare all.
Peokoha vaheldumine Võru ja Põlva maakonna keskuste vahel rõhutab Vana Võromaa ühtsust.
Vana Võromaa ajaloolise kultuuriruumi moodustavad 8 Lõuna-Eesti kihelkonda: Hargla, Rõuge, Karula, Vastseliina, Kanepi, Urvaste, Põlva ja Räpina.

Lisainfo
Mari-Liisa Parder
III Uma Pido kommunikatsioonijuht
mariliisa.p@gmail.com
Tel: 50 52 517


Ursula Zimmermann
III Uma Pido projektijuht
ursula@wi.ee
Tel: 56 98 98 18
www.umapido.ee
umapido.wordpress.com
