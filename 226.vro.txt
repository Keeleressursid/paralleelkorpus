Arbuus ja tatipuu
Andrus Kivirähk

Mirtel ja Mia elli’ tegelikult liinan, a käve’ vaihtõpääl maal vanaimä puul külän.
Vanalimäl oll´ suur aid ja sääl kasvi’ uibu’ ja maŕapuhma’.
Oll´ karusmarju ja vabarnit ja verevit hõrakit ja valgit hõrakit ja esiki sitikit.
Mirtelile miildüvä’ vanaimä maŕa’ häste, a kõgõ inämb miildü iks arbuus.
Tuu oll´ nii mahlanõ ja tsukrumakus!
A maal, vanaimä aian arbuusõ es kasu’, noid sai osta’ õnnõ liinast poodist.
Mirtel oll´ vanalõimäle sada kõrda kõnõlnu, et tekku ummõtagi hindäle ka arbuusipinnär, kavva või naid hõrakit ja vabarnit süvvä’!
A vanaimä raupt´ õnnõ pääd ja selet´, et timä aian arbuusi’ ei kasu’.
Muidogi ei kasu, ku inemine naid istuta’ ei viisi’!
Mirtel sai arvo külh, et vanaimä om vana ja täl o mummi marjuga niigi hulga tegemist.
Ku rassõ oll´ joba naid karusmarjugi koŕada’!
Puhm oll´ terävit nõklu paksult täüs ja nuu’ mugu’ tsusksi’, ku sa pruuvsõt tsillokõisi maŕakõisi kätte saia’.
Arbuusõga olõsi kõik hulga lihtsämb – noil olõ-õi nõklu ja naa’ omma’ suurõ’.
Tõmba’ õnnõ varrõ külest vallalõ ja veerüdä’ tarrõ nigu jalgpalli.
Mirtel mõtõl´ esi’ arbuusõ kasvatama naada’.
Ku imä poodist arbuusi tõi, kogosi tä kõik siimne’ suurtõ purki.
Jaanipääväl vanaimä man ollõn kaibsõ tä salahuisi pindremaa viirde mulgu, valasi kõik arbuusisiimne’ sinnä’ sisse, ai mulgu kinni’ ja valasi pinnärd hoolõga.
„Taha’ tulõ mu’ arbuusinurm,” ütel´ tä katõaastadsõlõ Mialõ, kiä vanõmba sõsara toimõndamiisi põnõvusõga kai.
Mia mõista-as viil häste kõnõlda’, a tä oll´ väega tark tütärlats.
Ku Mirtel nakkas arbuusõ k asvatama, sõs tahtsõ jo timä kah midägi maaha panda’!
Õnnõ midä?
Mial olõ-õs üttegi seemend, a tä võtt´ nõnast väiku kolli ja matsõ maa sisse.
„Taha’ kasus tatipuu,” mõtõl´ tä, selle et kõnõlda’ tä viil mõista-as.
Tull´ süküs.
Mirtel ja Mia lätsi’ jälki maalõ vannaimm’ kaema.
Vaivalt olli’ nä autost vällä saanu, ku panni’ pindremaa poolõ juusku.
Kas arbuusi’ omma’ valmi’?
Ku korgõ om joba tatipuu?
A arbuusõ olõ-õs.
Tuu asõmal küküt´ Mirteli pindre pääl suur hiir.
Tä ai hindä varbidõ pääle ja nõstsõ pää kotsilõ ilosa hõpõdsõ sõlõ.
„Taa om sullõ, armsa Mirtel!” ütel´ tä peenükese helüga.
„Tuu iist, et sa matsõt taha’ maa sisse nii hulga häid arbuusisiimnit!
Teno toolõ om meil, hiiril, no’ terves talvõs süük olõman.
Löüdsemi taa sõlõ sügäväst maa sisest ja kingimi tenoga sullõ!”
Mirtelil oll´ külh veidikese kurb miil, et arbuusõ kasvatamisõst midägi vällä es tulõ’, a hõpõsõlg miildü tälle väega.
Tä kandsõ tuud edespiten kõiki latsiaiapitõ aigu ja näkk´ väega uhkõ vällä.
Mialõ es kingi’ hiir midägi ja tatipuust olõ-õs ka määnestki märki.
A Mia oll´ jo väega tark lats ja tä tiidse, et puu’ kasusõ’ korgõs umbõlõ aigladsõlt.
„Oodami är,” mõtõl´ tä.
Ja tõtõstõ! Ku latsõ’ märdikuun vanaimä sünnipääväle lätsi’, oll´ terve’ pindremaa katõt vedelä ja haha lödsäga, nigu olõs sinnä’ pääle mõni vägimiis nuusanu.
„Tatipuu om kasuma nakanu,” sai Mia kõrraga arvo ja väega õnnõlik.
„Ma olõ hää aidnik, hulga parõmb ku Mirtel,” mõtõl´ tä, selle et kõnõlda’ tä jo viil es mõista’.
