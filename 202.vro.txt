Võru keele nädal kutsub oma keelt kõnelema

7.–13. novembrini peetakse Vana-Võrumaal 11. korda võru keele nädalat, et innustada võrokesi oma keeles kõnelema ja keeleoskust värskendama.

Sel nädalal kutsub Võru Instituut näiteks üles tegema võrukeelseid klippe ja neid YouTube’i kaudu teistega jagama.
Oma võru keele oskust saavad kõik huvilised testida instituudi Facebooki lehel viktoriinis „Ütski tark ei sata taivast”.

Tööpäeviti kell 11.30 ja 22.30 loetakse Vikerraadios ette Kaido Kama raamatut „Ümbreilma reisikirä” ja 13. novembri „Mnemoturniir” on samuti võru keele maiguline.
Raadios Star FM on iga päev vahemikus kella 8.05–8.20 ka pisut võru keelest juttu.
Samal ajal toimuvas hommikumängus on aga auhinnaks võrukeelsed raamatud.

Hulk ettevõtmisi on võru keele nädalal kavas kõigis Vana-Võrumaa lasteaedade keelepesades.
Koolides astuvad õpilaste ette võrukeelsed külalised.
Õpilasi ennast oodatakse külla Põlva talurahvamuuseumi ja Mõniste muuseumi, kus saab mänge mängida ja sandikommetega tutvust teha – võru keele nädala sisse jääb ju mardipäev.
Võru keelt kuuleb ka Võru lasteraamatukogus, kus lapsed võru keeles ettelugemises mõõtu võtavad.
Välja kuulutatakse 30. laste ja noorte võrukeelsete kirjatööde võistlus Mino Võromaa.

11. novembril kell 14 on Kreutzwaldi majamuuseumis võru- ja eestikeelse „Kalevipoja” pilteepose teise raamatu esitlus.

Võru keele nädala sisse jääb veel sündmusi, kus on paslik just võru keeles rääkida: näiteks Uma Meki laat 12. novembril Võru spordikeskuses.
Võru Instituut kutsub asutusi ja ettevõtteid üles võrukeelseid ettevõtmisi ka juurde looma ja inimesi muidugi võru keelt kõnelema.

Rohkem infot leiab nädala kohta Võru Instituudi kodulehelt (wi.ee)
