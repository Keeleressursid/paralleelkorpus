Ideede voor

Vana Võromaa arenguprojektid aastateks 2014-2023

Ideevooru eesmärgiks on koguda projektimõtteid ja tegevusplaane Vana Võromaa arenguprogrammi tegevuskava kokkupanekuks.
Siseministeeriumi regionaalministri büroo ootab ideevooru järgmise 10 aasta jooksul Vana Võromaa piirkonnas plaanitavaid arenguprojekte ning toetab nende valikut ja rakendamise ettevalmistamist.

Arenguprogrammi eesmärgiks on Vana Võromaa kui kultuuriliselt omanäolise piirkonna majandusliku toimekuse ja tööhõive parandamine kohaliku loodus- ja kultuuripärandi võimalusi kasutades.
Peipsiveeres ja Setomaal on piirkondlikud arenguprogrammid oma tegevuskavadega ning riigi rahatoega juba toimimas.

Ideevooru tuleb esitada projekti- või ideekirjeldus ning näidata, millise tegevuse jaoks kui suurt rahalist toetust või missugust muud toetust vajatakse.

Ideevooru oodatakse ideekirjeldusi ja nende elluviimise tegevuskavasid, mis
aitavad järgneva kümne aasta jooksul hoida või paremaks muuta Vana Võromaa piirkonna inimeste elujärge
annavad tööd ja äraelamist piirkonna inimestele, kes valdavad traditsioonilisi oskusi ning teadmisi 
toetavad piirkonna traditsioonilise elulaadi edasikestmist
säilitavad või loovad uusi töövõimalusi väikeettevõtluses sh pere-ettevõtluses, elulaadi-ettevõtluses või kogukonnavõrgustikes
muudavad piirkonna elu-ja töökeskkonda noortele atraktiivsemaks
loovad valdkonnapõhiseid koostöövõrgustikke või ühistulisi koostöövorme (nt toodete ühisturundus, toote- ja pakendite kujundus jms)
kaasavad ja seovad piirkonna noori ettevõtlikkust arendavatesse tegevustesse
tugevdavad Vana Võromaa keele- ja kultuurikeskkonda, kohalikku identiteeti ning mainekujunduslikke arengusuundi (kultuuriline omapära ja rohelisem elu)

Ideid oodatakse ettevõtlikelt inimestelt, ettevõtjatelt, ettevõtjate ühendustelt, mittetulundusühingutelt, kogukonnaelu arendajatelt, omavalitsustelt, noorteühendustelt, arendusorganisatsioonidelt, teadusasutustelt ja haridusasutustelt.

Ideevoor on avatud 1. oktoobrist kuni 1. novembrini 2013.
Ideed ja plaanitavad tegevused tuleb esitada kirjalikult Võru Instituuti.
Idee esitamise vormi ning lisainfo programmi kohta leiab Võru Instituudi kodulehelt: http://www.wi.ee/index.php/vana-voromaa-arengu-programm

Ideede esitajate vahel loositakse välja võro vaimu kandvaid tänumeeneid – ummi meelüssit.

Novembris hindab programmi ettevalmistav juhtnõukogu ideevoorus kogunenud plaane ja koostab nende põhjal pikema-ajalise piirkonnaülese tegevuskava.
Valitakse välja kõige paremini programmi eesmärkidega haakuvad tegevused, et nendega esmajoones edasi töötada.

Detsembris toimub avatud arutelu, kus antakse ülevaade ideevooru tulemustest ning arutatakse ühiselt läbi arenguprogrammi tegevuskavasse sobivad projekti-ideed.
#

Vana Võromaa arenguprogrammi planeerimise algatasid Vana Võromaa omavalitsused, maavalitsused ja Võru Instituut, koostöös regionaalministri bürooga korraldatakse ideevooru läbiviimist ning tegevuskava ettevalmistamist. Tegevusi rahastatakse regionaalministri valitsemisala vahenditest.

Täpsem info: Külli Eichenbaum, tel 56611924, e-post kylli.eichenbaum@wi.ee

Idee esitamise vorm (rtf)
