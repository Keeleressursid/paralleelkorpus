Karilatsi muuseumis on 28. juulil suitsusaunapäev

Põlvamaa Talurahvamuuseum Karilatsis kutsub laupäeval, 28. juulil  huvilisi kell 11-15 vaatama ja õppima, kuidas tehakse suitsusauna ahju.
Muuseumi kompleksi kuuluva suitsusauna ahju eluiga on otsa saamas, ahi vajab parandamist.
Selle töö võtavad laupäeval ette pottseppmeistrid Jaan ja Paul Pääso, kes kõnelevad huvilistele ka oma teadmisi nii ahju tegemisest kui õigest kütmisest.
Meistrid kõnelevad võru keeles.
Kes leiab, et ta võru keelt ei oska, saab väikese võro keele oppuse sauna lähedal Karilatsi vanas koolimajas.

Karilatsi muuseumis oli eelmisel aastal kolm suitsusaunapäeva, kus saun oli ka köetud ja sai saunas käia.
Sel korral sauna ei saa, aga saab järgmiseks saunaskäiguks valmis osta saunaseebi.

Päevast lähemalt http://www.polvatalurahvamuuseum.ee/
Päeva toimumist toetab Vana Võromaa kultuuriprogramm.
