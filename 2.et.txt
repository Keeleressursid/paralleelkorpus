KAMAKÕRD Pokumaal – kolm head korraga:

Hea tervis, tore õppimine ja ilus loodus üheskoos!

1. oktoobrist – 8. novembrini ootame kõiki 5.-7.klasse POKUMAALE, et selgeks teha, mis asi see KAMA ikkagi on.
Kas kama on ajast ja arust talupojatoit, millele vilistada ja hüüda: Mul kama! Või on tegu hoopiski kogu maailma kööginduses ühe ainulaadsema nähtusega, millega eestlased võiksid tervislikkuse poolest Quinessi püüelda.

Osalusprojekt „Kamakõrd“ on suunatud ennekõike Vana Võromaa, aga ka teiste koolide 5.-7. klassi lastele, kuna 5. klassi eesti keele ja muusika õppekavas tehakse tutvust regilauluga, 6. klassi ajaloo õppekavas vana ajaga ja 7. klassis keskajaga.

„Kamakõrd“ viib külalised tagasi aega, mil põllutöid tehti käsitsi – viljaterad ei istu kombainis ja herned-oad konservipurgis, vaid iga laps saab teri (rukis, oder, nisu) ja kaunvilju (hernes, uba) sõrmede vahel veeretada ja õppida neid eristama.

Õpitakse tundma viljade ja söögiriistade võrukeelseid nimetusi.
 Oma keel ja meel on need, mis ühest rahvast rahva teevad.
Nii teeb võrokesestki võroka *uma kiil*.
Lisaks muidugi ka muhe huumorimeel ja avatud südamega olek.
Sedagi kõike saab kamategemiselt koju kaasa võtta!

Õpitakse käsitsi kama valmistama – iga laps saab kohviveskis terad ise kamajahuks jahvatada.
Ühistegevuse käigus valmib kamast igale osavõtjale korralik ja maitsev kõhutäis!

Eestlaulja kutsub ühes laulma Võrumaa regivärsilisi põllutöö- ja toiduvalmistamise laule.
Regilaulumaailm on ääretult kirju ja põnev, korrastav ja tervendav, kohati ka mõistatuslik.
Tulge, mõistatame koos!
# Ja regilaulu üheshüürgamisel on veel üks suur eelis – mitte keegi ei saa „valesti“ laulda, sest regilaulul on just nii palju helivarjundeid, nagu on parasjagu lauljaid!

Kamategemine toimub Pokumaa iidsel taluasemel Padasoo mäel, Puuko tares.

Tarre ehk ühte gruppi mahub korraga maksimaalselt 30 osalejat.

Osalusetendused toimuvad 01.10. – 08.11.2013 esmaspäevast reedeni.
Orienteeruvad algusajad on kell 9.00 ja kell 12.00, aga kui kool soovib ja „kamateatri“ ajagraafik lubab, saab kellaaegades ka individuaalselt kokku leppida – palume julgelt küsida!

Maksumus ühe osaleja kohta on 2,- eurot (saatjale tasuta).

Projekti toetab Rahvakultuuri Keskuse Vana Võromaa kultuuriprogramm.

Korraldavad Urvaste Külade Selts ja Pokumaa.

Kamakõrra vedajad on Mariina Kõller ja Ursula Zimmermann

Lisaküsimuste korral palume julgelt küsida – arutame üheskoos ja leiame lahenduse!

Ettetellimisel võimalik ka Pokukoja külastus, pilet õpilasele maksab 2,50 eurot.

Gruppide kirjapanek ja lisainfo numbril 56 98 98 18, Ursula Zimmermann ursula@pokumaa.ee
