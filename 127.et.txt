Nädalavahetusel peetakse Räpinas XXVII Kaika suveülikooli
 
Juba sel reedel algab Räpinas XXVII Kaika suveülikool, suurem jagu tegemistest on toimub Räpina Loomemajas.
 
Kolme päeva jooksul saab suveülikoolis kuulata loenguid ja osa võtta arutlustest, kesksed teemad on tänavu Räpina kihelkond ja Vana-Võromaa kultuur laiemalt.
Lisaks loengutele toimuvad ekskursioonid Räpinas ja Räpina ümbruses.
Õhtuti saab nautida kultuuriprogrammi, kus astuvad üles karjala rockilegend Santtu Karhu ja Räpina oma laulja ja laululooja Aapo Ilves, päkarauakandlemängijad, Talina Võro Seltsi lauljad, ansamblid Piigavägi ja Ütsiotsõ.
Lastele on eraldi lastekoolitus: reedel saavad lapsed õppida Räpina Loomemaja savi- ja paberitöötubades, laupäeval ja pühapäeval viivad lastekoolitust läbi Võru Instituudi keelepesaõpetajad.
 
Võrust toob huvilised kohale tasuta buss, mis väljub reedel, 7.08 kell 10.30 Katariina kiriku juurest.
Sama buss viib suveülikoolis osalejad Võrru tagasi kell 13.30 Räpina loomemaja juurest.
Tasuta ööbimisvõimalus on Räpina muusikakooli vanas majas (Jõe 4), selle jaoks tuleb kaasa võtta oma magamiskott ja madrats.
Kes soovib, saab samas, vana muusikakooli aias ka telkida.
 
Kaika suveülikool on ligi 200 osavõtjaga võrukeelsete ja -meelsete inimeste traditsiooniline suvine kokkusaamine.
Esimest korda peeti võrukeste suveülikooli 1989. aastal Karula kihelkonnas Kaikal, sealt sai suveülikool ka oma nime ja sellest ajast peale on suveülikooli eri paigus peetud iga aasta augusti alguspooles.
 
Tänavuse suveülikooli peamine korraldaja on MTÜ Räpina Ühistegevuskoda, kaasa aitavad Leo Kütt ja Räpina Loomemaja, Räpina vallavalitsus, Räpina Koduloo- ja Aiandusmuuseum, Võru Instituut ja Võro Selts VKKF.
Suveülikooli korraldamist toetavad Rahvakultuuri Keskuse Vana Võrumaa kultuuriprogramm, Eesti Kultuurkapitali Põlvamaa ja Võrumaa ekspertgrupid, Räpina Kultuurkapital, Hõimurahvaste programm, Räpina vald.
 
Suveülikooli täpset ajakava vaata Facebooki lehelt XXVII Kaika suvõülikuul.
 
Lisainfo:
Nele Reimann, rektor, nele@wi.werro.ee
Eva Saar, projektijuht, ehwamaddo@gmail.com
