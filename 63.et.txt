Kutse konverentsile
LÄÄNEMERESOOME KEELED KAARTIDEL
Õdagumeresoomõ keeleq kaartõ pääl
Itämerensuomalaiset kielet kartalla
Finnic languages on the map

Võrumaal 24.–26. oktoober 2013

Võru Instituut ning Tartu Ülikooli keeleteaduse, filosoofia ja semiootika doktorikool korraldavad 24.–26. oktoobril 2013 Võrumaal rahvusvahelise konverentsi „Läänemeresoome keeled kaartidel“.
Konverentsile oodatakse ettekandeid, mis käsitlevad läänemeresoome keelte esitamist kaartidel, teemasid nagu keeleatlased, sõnavara ja isoglosside levik, dialektomeetrilised meetodid, uued võimalused keeleainese visuaalseks kuvamiseks ja andmekogude kaartidega linkimiseks.
Teiseks on oodatud ettekanded läänemeresoome kohanimedest ajaloolistel kaartidel, uutest leitud allikatest ja tuntud allikate uutest tõlgendamisvõimalustest.
Kolmandaks oodatakse ettekandeid, mis pakuvad näiteid etniliste eesmärkidega koostatud kaartidest, kaartidega manipuleerimisest, kaardist võimu ja rahvustunde sümbolina.
Konverentsi üheks eesmärgiks on valmistada ette läänemeresoome kohanimeatlase loomist, sellega seoses oodatakse ettekandeid, mis tutvustavad erinevate läänemeresoome maade ja regioonide kaartidega seotud kohanimekogusid.
Konverentsi töökeeled on läänemeresoome keeled ja inglise keel.
Ettekandeid ei tõlgita.

Registreerumine ja muu info
 
Konverentsil osalemiseks palume võimalikult kiiresti täita registreerumisleht aadressil http://www.wi.ee/index.php/konverents (hiljemalt 15. augustiks).
Kui soovite esineda ettekandega, palume saata ka oma ettekande teesid (kuni 200 sõna) ühes konverentsi töökeeles 15. augustiks.
Ettekannete pikkus on 20 minutit.
Lisaks suulistele ettekannetele on teretulnud vaatmikud.
Võru Instituut on tänulik, kui loovutate oma ettekande põhjal kirjutatud artikli avaldamiseks Võru Instituudi Toimetiste 2014. aasta numbris (artiklid retsenseeritakse). 
Konverentsi osavõtumaks on 50 eurot.
Tänu täiendavale toetusele saab konverentsil osaleja selle eest kaks ööbimist konverentsipaigas ja toitlustuse neljapäeva õhtusöögist laupäeva lõunani.
Soovijad saavad konverentsibussiga Tallinna sadamast ja Tartust konverentsipaika ja pärast tagasi.
Tartu ülikooli keeleteaduse, filosoofia ja semiootika doktorikooli liikmetele (doktorandid ja juhendajad) on osavõtt tasuta.
Registreerunutelt ootame osavõtumaksu tasumist hiljemalt 15. septembriks (15.09.2013) kas kontole 10220034796011 (SEB) või kontole 221023778606 (Swedbank), makse saajaks märkida Rahandusministeerium, viitenumbriks 2100082120 ja selgituseks Võru Instituudi konverents.
Maksta saab vaid pangaülekandega.
Osavõtumaksu tasunutele saadetakse arved 25. septembriks.
Kes soovib saada arvet varem, et korraldada maksmist arve alusel, peab tegema vastava märke registreerumislehel. 
Konverentsi järgmine ringkiri koos esialgse kavaga saadetakse registreerunuile septembris. Vastused võimalikele küsimustele: Evar Saar või Tuuli Abel, Võru Instituut, Tartu 48, 65609 Võru, e-post: wi@wi.ee, tel +372 78 21960, tel +372 78 28754.
