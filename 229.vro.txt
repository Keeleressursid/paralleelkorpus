Tiina Nopola, Mervi Lindmann
SIIRI ja kolm Ottot
Võro Instituut 2013

„Mille sa ei olõ' sünnütänü rohkõmb latsi?“ küsüs Siiri imä käest.
„Ma tahas, et meid olõs kats.“
„Tulï õnnõ üts,“ vastas imä.
„A ma olõ väega rahul taa ütegagi,“ ütles imä ja sugõ Siiri hiussõ hobõsõhannas.
„No kül imä paistus ümmärgunõ,“ mõtlõs Siiri ja tonksas immä kõttu.
„Kas sääl om tita?“ küsüs Siiri.
„Ei olõ'.“
„Mille ei olõ'?“ küsüs Siiri.
„No ei olõ'.“
„Võissi olla',“ mõtlõs Siiri.
Siiri kaes aknõst parki.
Mitte midägi ei olõ' tetä', mõtlõs Siiri.
Siiri roni aknõlavva pääle ja nakkas kokko lugõma.
Üts, kats, kolm…..
vähämbält katõssa pinni jalotas pargin.
Sääl om ka kats väikeist karvakerrä.
Nunnokõsõ'.
Ja sääl hulk üts suur must elläi.
Üle tii ast matal pini.
Tuu kõtt pututas piaaigu maad.
„Ku ei saa' titat, piät saama pini,“ ütles Siiri ja lits uma nõna klaasi külge kinni'.
„Imä, ma tahas pinni,“ ütles Siiri.
Imä om sällülde põrmandu pääl ja tege jalguga sik-sak liigutuisi.
„Imä!“ ütles Siiri, „Kuna ma saa pini?“
„Ma ei jõvva' parhilla', ma võimlõ.
Kõnõlõmi tuust aúast tunni ao peräst,“ ütles imä.
„Kuna tuu tunni ao peräst tulõ?“ küsüs Siiri.
„Tunni peräst,“ ütles imä vasta.
Imä sääd hindä kumarillõ ja nõst tõist jalga.
Imä hiussõ' liigussõ' edasi-tagasi.
„Tä paistus luntkõrva muudu,“ mõtlõs Siiri.
Siiri lätt imäga söögipuuti.
Imä korjas kärro leibä, ubinit, apõlsiinõ.
Siiri kaes pinisöögiriiolit.
Ku imä käro mano piimäpakiga tagasi tulõ, näge tä, et käro om poolõst saadik täüs naïakit pakikõisi.
„Pinipiskviidi' ja jürämiskundi',“ lugõ imä paprõkottõ päält.
„Siiri! Mille käro om pinisüüki täüs?“
„Ma taha pinni ja pinile om vaia süüki ja mängoasjo,“ütles Siiri.
„Jama,“ ütles imä ja vii pinisöögi tagasi riiolihe.
„No kuna ma saa pini?“ küsüs Siiri esä käest.
„Kõnõlõmi tuust tunni ao peräst,“ ütles esä ja haak hindä telefoni külge.
„Jälki tuu tunni ao perast,“ ohkas Siiri.
„Ma taha, et tuu tunniperäst om nüüt,“ rüük Siiri.
A esä kõnõlõs telefoniga ja om väega tõsidsõ näoga.
Siiri lätt umma tarrõ ja istus sängü pääle.
Taaha perre ei taha' tita vist tulla'.
A pini piät tulõma!
Siiri hüppäs pistü.
Vällä mõtli!
Preili Tuupasõl om pini.
Kas tä andnu tuu mullõ?
Siiri roni treppi piten järgmädse kõrra pääle ja helistäs preili Tuupasõ ussõkellä.
„Tere,“ ütles Siiri.
„Ma tahas hindäle pinni.“
„Dollyt? Peris umas?“ küsüs preili Tuupanen.
„Umas,“ vastas Siiri.
„Vai nii,“ ütles preili Tuupanen.
„Ma tahasi kül sinno avita', a mi olõmi kõgõ kuun olnu, Dolly ja ma.
Kae' naid pilte. Tan olõmi ma ja Dolly telgiga matkal, tan mi söömi ijätüst, tan mi olõmi seenel ja tan laulami jõuluvanalõ.
Mi ei saa' ellä' ilma tõnõtõsõlda.
A mine' küsü' herrä Pilvise käest kolmanda kõrra päält.
Täl om kah pini.“
Siiri roni kolmanda kõrra pääle.
„Vai nii,“ ütles herrä Pilvinen.
„Ma tahasi sinno avita', a Onni om väega pelgäjä.
Tä om karmanipini ja om harinu elämä mu karmanin.“
Onni kaes pelgüisi herrä Pilvise karmanist vällä.
Ku Siiri Onnit putt, kaos Onni karmanipõhja.
„Sääne Onni om,“ ohkas herrä Pilvinen.
„Tä luut mu pääle, selle et mu karmanin om kimmäs olla'.“
„Mi käümi egäl puul kuun: raamadukogon, kunstinäütüsel ja tiatrin.
Onnilõ miildüs väega nukutiatri.“
Es olõ api ei preili Tuupasõst ega herrä Pilvisest, ohkas Siiri ja lätt parki.
Pinne om palïo. A nä ei paistu' ütsigu', kõigil om jalotaja.
„Kost ma saa pini?“ mõtlõs Siiri
Pargin om ronimisretel.
Siiri näge redeli pääl kolmõ poiskõist. Nä kaesõ' uudishimoga Siirit.
Üts poistõst tulõ redeli päält alla.
„Tere,“ ütles tä peenükese helüga.
„Ma olõ väiku-Otto.“
„Tere,“ ütles Siiri.
„Kas mi olõmi sõbra'?“ küsüs väiku-Otto.
„A ku ma ei taha' sõpra,“ ütles Siiri. „Ma taha pini.“
„Ma otsi sullõ pini,“ ütles väiku-Otto ja roni redeli pääle ümbre kaema.
Tõnõ poiss tulõ Siiri mano.
„Tere,“ ütles tä.
„Ma olõ keskmäne-Otto.“ „Kas mi võis olla' sõbra'?“
„A ku ma tahas pinni,“ ütles Siiri.
„Ma otsi sullõ pini,“ ütles keskmäne-Otto ja roni puu otsa ümbre kaema.
Kolmas poiss tulõ Siiri mano.
„Tere,“ ütles tä.
„Ma olõ suur-Otto. Kas mi olõ semu'?“
„Ei tiiä',“ vastas Siiri. „Ma tahassi pinni.“
„Ma otsi sullõ pini,“ ütles suur-Otto ja roni kivi pääle ümbre kaema.
„Hüä jutt,“ mõtlõs Siiri.
“Ku kolm Ottot otsva' mullõ pinni, või ma saia' kolm pinni.
Ma lää kodo uutma.“
Koton imä pand imes, mille Siiri ei kõnõlõ' inämb pinist. Istus õnnõ aknõlavva pääl ja vaht vällä.
„Siiri ei küsü' inämb pini kottalõ, “ ütles imä esäle.
„Siiri om nii vakka jäänü. Ma olõ õkva murrõn. Mis sis, ku Siiri mõtlõs, et mi ei hooli' inämb timäst?“
„Siiri,“ ütles imä. „Nüüt mi võis pinist kõnõlda'.“
„Kõnõlõmi tuust tunni ao peräst,“ vastas Siiri.
„Siiri,“ küsüs esä. “Kaemi piniraamatut?“
„Kaemi tuud tunni ao peräst,“ ütles Siiri.
„Siiri vaht õnnõ aknõst vällä,“ om imä murrõn.
„Tä vaht pinne,“ ütles esä.
„Tä ei hooli' inämb inemiisist,“ hiitüs imä.
Esä lätt Siiri mano: “Läämi mänguparki?“
Siiri raputas pääd.
„Küdsämi saia?
Joonistami?
Meisterdämi?
Vormimi?“ küsüs imä.
Siiri raputas pääd ja kaes aknõst vällä.
„Kon nuu' Otto' kül omma'?“ mõtlõs tä.
„Ei paistu' Siirile hääd pinni,“ ütles väiku-Otto redeli päält ja roni alla.
„Ei paistu' siin kah,“ ütles keskmäne-Otto ja kargas puu otsast alla.
„Ei siin kah,“ ohkas suur-Otto ja hüppäs kivi päält maaha.
„Mis mi teemi?“ küsüse Otto' ja istusõ arotama.
Ussõkell helises.
Siiri juusk valla tegemä.
Koridorin sais kolm Ottot.
„Es saa' pinne,“ ütlese' Otto'.
„Mille es saa'?“ imestäs Siiri.
„Tulï kolm Ottot.“
„Kolm Ottot?“ ütles Siiri ja kaes Ottosit tõsisõlõ.
Siiri mõtlõs tsipakõsõ.
„No kõlbas nii kah,“ ütles tä.
„Ku pinne iks ei tulõ'.“
Siiri ja Otto' mängvä terve päävä kuun.
Õdagu läävä' Otto' är.
„Kas mi võimi hummõn kah mängmä tulla'?“ küsüse Otto'.
„Võiti,“ ütles Siiri.
Imä lugõ Siirile õdagujuttu.
„Kas tahat viil kõnõlda tuust pini-aúast?“ küsüs imä.
„Ei olõ' mullõ inämb pinni vaia. Mul om nüüt kolm Ottot,“ vastas Siiri.
“Suur-Otto, keskmäne-Otto ja väiku-Otto. Ja hummõn ma lää Ottosit preili Tuupasõlõ ja herrä Pilvisele näütämä.“
„Tuu om vahva,“ ütles imä.
„Hääd üüd sis.“
„Hääd üüd,“ ütles Siiri ja jääs magama.
