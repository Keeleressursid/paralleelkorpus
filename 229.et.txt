Tiina Nopola, Mervi Lindmann
SIIRI ja kolm Ottot
Kogumik „Siiri lood“
Egmont Estonia 2017

„Miks sa rohkem lapsi ei sünnitanud?“ küsib Siiri emalt.
„Ma tahaksin, et meie peres oleks kaks last!“
„Tuli ainult üks,“ vastab ema, „aga ma olen ka selle ühega täitsa rahul.“ Ja ema teeb Siirile pähe hobusesabapatsi.
Emme näeb päris paksuke välja, mõtleb Siiri ja tonksab sõrmega ema kõhtu.
Täitsa nii, nagu kõhus oleks tita.
„Kas sul on kõhus tita?“ küsib Siiri.
„Ei ole.“
„Miks ei ole?“
„Lihtsalt ei ole.“
Aga võiks olla, mõtleb Siiri.
Siiri vaatab aknast parki.
Kole igav on, mõtleb ta.
Siiri ronib aknalauale ja hakkab lugema.
Üks, kaks, kolm … pargis jalutab vähemalt kaheksa koera.
Seal on kaks väikest karvapalli.
Hästi nunnud.
Ja eemal löntsib üks suur must elukas.
Pika kere ja lühikeste jalgadega koer sibab üle tee.
Tal on kõht peaaegu vastu maad.
„Kui meile titat ei tule, siis peab tulema koer,“ ütleb Siiri ja surub nina vastu aknaklaasi.
„Emme, ma tahan koera!“ ütleb Siiri.
Ema on selili põrandal ja viibutab ülestõstetud jalgu edasi-tagasi.
„Emme, millal ma endale koera saan?“ küsib Siiri.
„Ma ei saa praegu, ma võimlen.
Räägime sellest pärastpoole,“ ütleb ema.
„Millal see pärastpool on?“ küsib Siiri.
„Veidi hiljem,“ vastab ema.
Ta keerab ennast põrandale neljakäpukile ja tõstab üht jalga üles.
Ema juuksed lehvivad võimlemise taktis.
Emme näeb välja nagu pikakõrvaline koer, mõtleb Siiri.
Siiri läheb koos emaga poodi.
Ema paneb kärusse leiva, õunu ja apelsine.
Siiri uurib koeratoitude riiulit.
Kui ema käru juurde tagasi jõuab, piimapakk käes, avastab ta, et kärusse on kuhjatud igasuguseid imelikke pakke.
„Koeraküpsised … Närimiskondid …“ loeb ema pakenditelt.
„Siiri, miks on käru koeratoitu täis?“
„Sest mina tahan koera ja koer tahab süüa ja mänguasju,“ vastab Siiri.
„Ah, ole nüüd,“ ütleb ema ja paneb koeratoidud tagasi riiulile.
„Millal ma endale koera saan?“ küsib Siiri isalt.
„Räägime sellest pärastpoole,“ ütleb isa ja haarab telefonitoru.
„Jälle see pärastpool,“ ohkab Siiri.
„Ma tahan, et see pärastpool on nüüd!“ hüüab Siiri kõva häälega.
Aga isa räägib telefoniga ja muudkui noogutab tõsise näoga.
Siiri läheb oma tuppa ja istub voodile.
Paistab, et meile titat küll ei tule.
Aga koer peab tulema, mõtleb ta.
Siiri kargab püsti.
Aga muidugi!
Proua Tuupanenil on koer!
Äkki ta on nõus selle ära andma?
Siiri ronib mööda treppe järgmisele korrusele ja annab proua Tuupaneni ukse taga kella.
„Tere!“ ütleb Siiri.
„Ma tahaksin koera!“
„Minu Dollyt või? Kas päris endale või?“ küsib proua Tuupanen.
„Päris endale jah,“ vastab Siiri.
„Ah nii,“ ütleb proua Tuupanen.
„Ma tahaksin sind aidata küll, aga me oleme Dollyga juba väga kaua koos olnud.
Vaata neid pilte: siin me oleme Dollyga telkimas, siin sööme jäätist, siin oleme metsas seenel ja siin laulame jõuluvanale.
Me ei oska teineteiseta olla.
Aga mine küsi härra Pilvineni käest kolmandalt korruselt.
Temal on ka koer.“
Siiri läheb üles kolmandale korrusele.
„Ah nii,“ ütleb härra Pilvinen.
„Ma tahaksin sind aidata küll, aga Oona on väga arglik.
Ta on taskukoer ja ta on harjunud olema kogu aeg minu taskus.“
Oona piilub arglikult üle härra Pilvineni tasku serva.
Kui Siiri tema poole vaatab, sukeldub Oona kähku taskusse tagasi.
„Selline mu Oona juba kord on,“ ohkab härra Pilvinen.
„Ta lepib ainult minuga, sest minu taskus on turvaline.“
„Me käime igal pool koos: raamatukogus, kunstinäitustel ja teatris.
Oona armastab eriti nukuteatrit.“
„Ei olnud kasu proua Tuupanenist ega härra Pilvinenist,“ ohkab Siiri ja läheb parki.
Pargis on palju koeri, aga ükski neist ei ole omapäi, kõigil on jalutajad.
„Kust ma küll saaksin koera?“ mõtleb Siiri.
Pargis on ronimisredelid.
Siiri näeb, et ühe otsa on roninud kolm poissi, kes vaatavad teda uudishimulikult.
Üks poistest ronib redelilt alla.
„Tere!“ ütleb ta peenikese häälega.
„Mina olen Väike Otto.“
„Tere!“ ütleb Siiri. 
„Kas hakkame sõpradeks?“ küsib Väike Otto.
„Ma ei taha sõpra, ma tahan koera,“ vastab Siiri.
„Ma otsin sulle koera,“ pakub Väike Otto ja ronib tagasi redelile ümbrust uurima.
Nüüd tuleb Siiri juurde teine poiss.
„Tere!“ ütleb ta.
„Mina olen Keskmine Otto. Kas hakkame sõpradeks?“
„Ma tahaksin hoopis koera,“ vastab Siiri.
„Ma otsin sulle koera,“ ütleb Keskmine Otto ja ronib puu otsa ümbrust uurima.
Siiri juurde tuleb kolmas poiss.
„Tere!“ ütleb ta.
„Mina olen Suur Otto. Kas hakkame sõpradeks?“
„Ma ei tea,“ vastab Siiri, „ma tahaksin koera.“
„Ma otsin sulle koera,“ ütleb Suur Otto ja ronib kivi otsa ümbrust uurima.
Väga hea, mõtleb Siiri.
Kui juba kolm Ottot koera otsivad, siis ma võin isegi kolm koera saada.
Lähen koju ootama.
Kodus imestab ema, miks Siiri enam koerast ei räägi, vaid istub ainult aknalaual ja vaatab õue.
„Siiri ei räägigi enam koerast,“ ütleb ema isale.
„Ta on nii vaikne. Ma olen mures. Äkki ta arvab, et me ei hooli temast enam?“
„Siiri,“ ütleb ema, „nüüd võiksime koerast rääkida.“
„Räägime pärastpoole,“ vastab Siiri.
„Siiri, kas sa koeraraamatut tahad vaadata?“ küsib isa.
„Vaatame seda pärastpoole,“ vastab Siiri.
„Siiri vaatab muudkui ainult aknast välja,“ muretseb ema.
„Ta vaatab koeri,“ ütleb isa.
„Kas ta ei hooli enam inimestest?“ ehmub ema.
Isa läheb Siiri juurde ja pakub: „Äkki lähme parki?“
Siiri raputab pead.
„Küpsetame siis saiu?
Joonistame?
Voolime?
Meisterdame midagi?“ küsib ema.
Siiri raputab pead ja vaatab aknast välja.
Need Ottod võiksid juba tulla, mõtleb ta.
„Ma ei näe Siirile sobivat koera kuskil,“ ütleb Väike Otto ja ronib redelilt maha.
„Mina ka ei näe,“ ütleb Keskmine Otto ja hüppab puu otsast alla.
„Ja mina ka ei näe,“ ohkab Suur Otto ja kalpsab kivi pealt maha.
„Mis me siis nüüd teeme?“ küsivad Ottod ja sätivad end kivile mõtlema.
Uksekell heliseb.
Siiri jookseb ust avama.
Koridoris seisavad kolm Ottot.
„Koera ei tulnud,“ ütlevad Ottod.
„Miks koera ei tulnud?“ imestab Siiri.
„Tuli hoopis kolm Ottot.“
„Kolm Ottot?“ ütleb Siiri ja vaatab Ottosid, kulm kortsus.
Siiri mõtleb natuke.
„Noh, sobib nii ka,“ ütleb ta siis.
„Kui koera ikka kuskilt ei tule.“
Siiri ja Ottod mängivad koos terve päeva.
Õhtul lähevad Ottod koju.
„Kas me võime homme jälle mängima tulla?“ küsivad Ottod.
„Võite küll,“ vastab Siiri.
Õhtul loeb ema Siirile unejuttu.
„Kas sa tahad veel koerast rääkida?“ küsib ema.
„Mul ei ole enam koera vaja. Mul on nüüd kolm Ottot,“ vastab Siiri.
„Suur Otto, Keskmine Otto ja Väike Otto. Homme ma lähen näitan oma Ottosid proua Tuupanenile ja härra Pilvinenile.“
„Väga vahva,“ arvab ema.
„Head ööd siis!“
„Head ööd!“ ütleb Siiri ja jääb magama.
