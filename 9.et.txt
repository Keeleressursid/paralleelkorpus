Kevadtormi õppus

Contra

on mul ikka mõistus normis
või ehk silmad vassivad
mehed laigulises vormis
metsa vahel passivad

on suurõppus aland juba
peagi kevadtormajad
kollektiivse valanguga
sada vaenlast surmavad

uhke moodsa kahuriga
segi tambitud kolonn
peenikene jahurida
nendest ainult järel on

kaotusega vaenlasele
lõppenud see autu test
välja ronivad maanteele
auklikkudest autodest

lähvad üle miiniväljast
tasku pistvad paguni
nad ei karda pini näljast
surnud on nad nagunii

kui on meie poisid vahvad
hävitanud saatana
küla vahele nad lähvad
tütarlapsi vaatama

poisid kes on kevadtormist
korralikult karastund
välja pugeda neil vormist
on nüüd tulnud paras tund.
