Kümme asja, miks kodu on hea koht
Triinu Ojar

Jaani õpetaja ütles, et esmaspäevaks peavad kõik kirjutama jutu sellest, miks on omas kodus hea elada.
Jaan paneb kirja esimese asja:
„Kodus ei pea muretsema, kui kogemata peeru lased.
Kõik ütlevad küll vuih!, aga keegi ei hakka sind sellepärast kohe peerukotiks kutsuma.“
# Siis jääb Jaan mõttesse.
Natukese aja pärast läheb ta teiste pereliikmete käest juurde uurima.
„Isa, kas sulle meeldib kodus olla?“ 
„Meeldib küll,“ ütleb isa ja kohe saab Jaan kirja teise asja: „Kui sa kodus hommikusöögilauas triiksärgi peale ketšupit ajad, saad pluusi kohe ära vahetada ja keegi ei mõtle, et sa oled kobakäpp.“
Ja isa ütleb veel midagi tähtsat:
„Töö juures ei saa ükski täiskasvanu vabalt tsirkust või pimesikku mängida, aga kodus ei pea häbenema, et need su lemmikmängud on.“
„Tarmo, kas kodus on hea olla?“ küsib Jaan oma suure venna käest.
„Jah,“ vastab vend, „kõige parem on kodus see, et kui omaette tahad olla, paned oma toa ukse kinni, võtad kassi kaissu ja keegi ei tule sind segama.
Ja veel see, et vanaema pühapäevahommikuti pannkooke teeb ja et sa võid neid süüa niipalju, kui mahub, ja see, et need on nii väga head. Kõik see teeb kodu väga eriliseks.“
„Ema, kas kodu on hea koht?“ küsib Jaan.
„On,“ kinnitab ema, „Kui sa kontori asemel teed mõnikord kodus tööd ja klient helistab siis, kui sa kempsus istud, annab vanaisa sulle ukse vahelt telefoni kätte ja klient ei saagi teada, et sa poti peal istud.
Ainult vett lasta ei või.“ 
Ja ema ütleb ühe hea asja veel: „Kõige rohkem kallistusi saab kodus!“
Vanaemagi ütleb oma head asjad: „Kui sa hommikuti voodist hästi püsti ei saa, siis tuleb vanaisa ja aitab.
Kui kodus kellegagi rääkida tahad, siis alati leiad sa kedagi: vanaisa, ema, isa, Jaani, Tarmo või kassi.
Ja kui kedagi neist kodus ei ole, siis toalilled on ju alati olemas.“
Vanaisa on vähese jutuga mees.  Siiski teeb ta nüüd suu lahti ja ütleb Jaanile viimase asja: „Kodu ei lähe kunagi kodust ära.“
Jaan paneb jutule pealkirjaks „Kümme asja, miks kodu on hea koht“ ja paneb vihiku kinni.
Aitab küll.
