Täna algab suur folgipidu Moostes

Eeloleval nädalalõpul ehk 21.–22. aprillil kallab Eesti rahvamuusikatöötluste festival „Moisekatsi Elohelü“ pisikese Mooste pilgeni muusikat täis.
Suur folgipidu on peagi algamas ja kõigest sellest saab osa Mooste mõisas: tipptasemel heli- ja valgustehnikaga varustatud Folgikojas, Veskiteatri siselavadel, Mooste rahvamuusikakoolis, kunstikeskuses MoKS, Mooste mõisa häärberis, silotornis.
„Osad paigad jätame ka üllatuseks,“ naerab festivali ansamblite pealik Kadri Laube.
„Soovitame osaleda ka õpitubades – ansamblid Liinatsuraq, Arhailised Mehed ja Lüü-Türr õpetavad koos Urmas Kallaga, milline on õige meestelaul.
Kindlasti tasub sammud seada meie välisesinejate õpitubadessse, kus saab lähemalt tutvust teha Šoti, Norra või Rootsi rahvamuusika eripäraga.“
Festival avatakse tantsusammude ja pilliviiside saatel 21. aprillil kell 18, millele järgneb Põlva kihelkonna rahvaviisidele ja tekstidele kirjutatud oratooriumi „Tähemõrsja" esmaettekanne.
Teose autor on helilooja Erki Meister, dirigent on Lauri Sirp.
„Tähemõrsja" iga osa kannab endas üht või mitut rahvaviisi, lugulaulus on põimunud lood Tähemõrsjast, Suurest Tammest ja Venna otsijast,“ kirjeldab Erki Meister, kes koos orkestri ja vokaalansambliga ka ise Moostes teost ette kannab.
Reedesel festivalipäeval tasub kindlasti kuulata ka Norra-Šoti muusikuid Marit Fält´i ja Rona Wilkie´t, kes mandoolast ning viiulist virtuoosselt viise välja võluvad ja oluline on ansambli Käokirjas kontsert, kus kolm põlvkonda esitavad Põlva kandi muusikat ehedal moel.
„Ansambli kontsert jätkub pillimeeste jämmi ja tantsutoaga koos Käokirjase lauljatega, mugavad tantsukingad tasub kaasa pakkida,“ soovitab Laube.
Mooste festivali omapäraks on suur rahvamuusikaseadete võistluskontsert, mis algab laupäeval kell 18 Folgikojas: tänavu võtavad mõõtu suisa 20 ansamblit, kes interpreteerivad Leevaku külas elanud Kristine Zerningu laulu „Kost laaluq saaduq“, mis on üles kirjutatud aastal 1912.
Žürii eesotsas patroon Ingrid Rüütliga annab just selle laulu interpretatsiooni eest kellelegi üle festivali 1000-eurose peapreemia.
„Meie festivali teemaks on tänavu laulu vägi, sellest ka võistuloo valik,“ räägib festivali peakorraldaja, Mooste vallavanem Ülo Needo.
Moisekatsi Elohelü 2017 on meenutuse ja muusikalise kummardusena pühendatud Ülle Podekratile.
Moisekatsi Elohelü arvudes:
- 227 muusikut tutvustavad oma nägemust Eesti rahvamuusikast
- 31 eriilmelist kollektiivi astuvad üles Moostes toimuval festivalil
- 20 ansamblit võtavad mõõtu laupäevaõhtusel võistluskontserdil
- 7 laval kõlab laupäevase päeva jooksul muusika
- 1. korda maailmas kõlab Põlva kihelkonna rahvaviisidele loodud oratoorium „Tähemõrsja"
- 0 eurot maksab festivali päevase programmi kontsertide pilet
Trehvämi Moostõn!
Lisainfo programmi  osas:
