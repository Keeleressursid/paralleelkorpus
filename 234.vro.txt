Uma Pido laulukavva valisi pia 500 inemist
Märtsikuu lõpun sai läbi kats kuud käünü V Uma Pido laulukava avalik valiminõ.
Helüandmisõs olli’ välän kõigi varatsõmpi pitõ kavan olnu laulu’ – noid sai Internetin kullõlda’ ja sõs egä kooriliigi 5 meelüslaulu valli’.
Nii saa Eesti Vabariigi 100 sünnüpääväle pühendedü ja tulõva keväjä peetäväst laulupidost pido rahva lemmiklaulõga.
„Laulupidoliikmisõlõ omma’ umatsõ’ pidost pitto korduva’ sümbollaulu’.
Nuu’ omma’ ka võrokõisil olõman.
Edimäidsi pitõga avit´ Uma Pido tekütä’ kirivät võrokeelist koorirepertuaari, no’ om aig joba olõman laulõ kõrdamisõs,“ arvas´ Uma Pido vidäjä Laanõ Triinu.
 Rahva lemmiklaulu’ esi’ kooriliikõst olli’: A mille?, Kõnõtraat, Uma Pido popurrii, Haanja miis, Tulõ' aga tulõ!, Määne om seo maa?, Ei olõ' hullu, Võro kiil, Protõstiirmisõ laul, Puupää rock'n'roll, Mis om suurõ järve takan?, Tii, Ku naanõ minno pahandas, Seenelaul.
 „Laulõ punktivaihõ’ omma’ küländ väiku’, tuuperäst ei tahassi vällä tuvva’ ütte võitjat ja lupa’ peris täüt pidokavva.
Oodami är’ lavastaja valimisõ tulõmusõ’ ja kuun lavatsajaga kujondami lõpligu kava,“ and´ Uma Pido muusikatoimkunna liigõ Lindali Kalev edesi toimkunna mõttõ’.
„Rahva arvaminõ om no’ teedä’ ja tuuga arvõstadas kimmähe, a ku lavastusligu kontseptsiooni jaos om vajja, võidas telli ka mõni vahtsõnõ laul vai sääde.“
 Helüandjit tull´ katõ kuuga 482.
Näid oll´ kokko 11 Eesti maakunnast, a ka välämaalt.
Päält lemmiklaulõ küsüti näilt viil ka arvamist, mändse’ tulõvasõ’ pido’ olõma piässi.
„Küsütlüsvorm oll´ küländ nõudlik, oodimi hariligust Internetiküsütlüsest suurõmbat aokullu ja pühendümist.
Nii saimiki teedä’ ummi suurõmbidõ fänne arvamisõ, mink avaldamisõ iist olõmi näile väega tenoligu’“, ütel´ Uma Pido projektijuht Laanõ Triinu.
Vastajidõ hulgan oll´ inämb naisi ku miihi ja inämb pidol käünüid lauljit ku publikut.
Samal aol oll´ uutmalda, et hellü anniva’ ka inemise’, kiä kõrdagi pidol käünü es olõ’.
Kõrraldajit rõõmustas ka vastanuidõ küländ ühtlane jaotus vannusõ perrä, miä tähendäs, et noorõ’ es jää’ valiku tegemisest kõrvalõ.
Tuu põhjussõs oll´ arvada’ valimiskampaania nuuruslik kuvand, mink käügin es unõhtada’ ka sotsiaalmeediakanaliid Internetin.
Uma Pido noodivihu’ saava’ valmis sügüses.
Sõs kuulutadas vällä ka kuurõ kirjapandminõ pidolõ.
Pidol saava’ lauldõn sõnna kõik varatsõmbalt pruugitu’ kooriliigi’, ka kunnakoori’.
Muusikatoimkund arvas viil, et ku rehkendä tuuga, et miihikuurõ om vähä, om päälekasumisõ peräst tähtsä eräle näüdätä poiskõisikuurõ, miä seoniaoni õnnõ latsikuurõga kuun laulsõva’.
Võrukeelist rahva- ja laulupito peetäs 2008. aastagast pääle.
Pido käü küläkõrda katõ Vana-Võromaa suurõmba keskusõ vaihõl.
Edimäne pido peeti Võrol Kubija lauluvälä pääl, tõõnõ pido oll’ aastagal 2010 Põlvan Indsikurmun, kolmas pido 2013. aastagal jälleki Võrol Kubijal ja 2016 oll’ pidu vahtsõst Põlvan.
Umma Pito või nimmada ka võrokõisi üleilmalidsõs kokkotulõkis.
 
Teedüst saa mano:
