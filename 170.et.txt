Ma tahaksin jutustada ühe täiesti uskumatu loo oma vanaemast Luulest.

Meie, lapsed, kutsusime teda juba varajasest east alates Kroosuks (tulenevalt saksa sõnast Grossmutter, mis tähendab vanaema).
See juhtus siis, kui mina olin 11, minu tädi 14 ja mu vanaema 50 aastat vana.
Suvel elasime me nagu ikka maakodus.
Tal käisid kogu aeg mingid kavalerid külas ja mäletan teda rohkem joobnuna kui kainena.
Tol õhtul olime kolmekesi kodus, vanaema taas purjus.

Sellel päeval sadas vihma ja mina koos tädiga olime veranda ukse juures.
Me jooksime edasi-tagasi, välja ja sisse.
Oli nii tore, kui me natukene märjaks saime, aga lõpuks hakkas meil külm.
Me siis läksime Kroosu juurde, kes oli äsja ärganud.
Kuna ta nägi, et olime märjad, pidime ka talle rääkima, mida me teinud olime.
Tema ütles, et me uuesti välja läheks ja tantsiks seal, kuid meie kordasime, et enam ei taha.
Vanaema oli juba vihane ning ütles, me ei kasva nii kunagi pikaks, sest vihma käes pidavat tema jutu järgi lapsed kiiremini kasvama.
Aga meie ei tahtnud minna, sest väljas oli hakanud kõvasti müristama ja välku lööma.
Olime valmis kas või peksa saama, aga välja me ei tahtnud enam minna.

Vanaema läks siis ise välja, paduvihma kätte.
Meie seisime ukselävel ja vaatasime tema pöörast käitumist – ta tantsis ja vehkis kätega.
Kroosu oli nii purjus, et ta võttis mind sülle ja pistis mind peapidi räästa alla, kust vett ohtralt kallas.
Korrutas ikka, et nii kasvame me pikaks.
Mäletan veel hästi, kuidas mina nutsin ja ei saanud aru, miks ta sedasi teeb.
Samal ajal oli väljas veel hullemini müristama hakanud.
Isegi meie koer läks kuuti peitu.

Vanaema tantsis aga jätkuvalt muru peal paljajalu ja öösärgis ning laulis, et oi kui hea ja lõbus on elu.
Meie arust oli ta puhta ära pööranud.
Ta oli varemgi lollusi teinud, aga seekord oli ta ennast ületanud.
Meie, nutused näod ees, kutsusime teda sealt ära, sest kartsime müristamist, aga ta ei võtnud meid kuulda.
Mõned sekundid hiljem lõi välgunool otse meie aeda nii, et maast lendas mulda välja.
Meie vaatenurgast tundus justkui, et täpselt Kroosu selja taha.
Selle kõva paugu peale lendas vanaema käpuli ja oli paugu pealt kaine.
Pärast seda tuli ta kohe tuppa tagasi.
