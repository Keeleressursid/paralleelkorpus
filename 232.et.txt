Viienda Uma Pido lavastab Helena Kesonen

Viiendat Uma Pido hakkab lavastama Helena Kesonen, kes tunneb hästi kohalikku keelt ja kultuuri ning soovib haarata meeskonda omakandirahvast.
Lavastajakonkursile tuli kokku kolm lavastusideed.

“Seo om suur vastutus ja rõõm tetä’ midägi uman keelen ja umalõ rahvalõ,” ütles Helena Kesonen Uma Pido toimkonna volitatud komisjoni otsusest teada saades.

Kesoneni eesmärk on teha viienda Uma Pidoga kummardus Võromaa vanavanematele.
Tänu neile on kõigil, keda elu on kaugemale viinud, koht, kuhu tagasi tulla ja juured, mille läbi sidet maaga tunda.
Ühtlasi on sünnipäevahõnguline pidu ergutus noortele kuulamaks vanavanemate meenutusi ja õppimaks oma kultuuri tundma.

Helena Kesonen on Võru Kreutzwaldi Gümnaasiumi vilistlane ja lõpetab käesoleval aastal TÜ Viljandi Kultuuriakadeemia teatrikunsti 11. lennu lavastaja ja harrastusteatri juhi erialal.
Tema varasemad tegemised on seotud Taarka Pärimusteatriga, mille egiidi all etendusid diplomilavastused „non-stop SETO” ja „Inemise igä”.
Tuleval suvel etendub Vargamäel Tammsaare muuseumi rehealuses Kesoneni viimane diplomilavastus „Raamatutõde ja -õigus”.

Viies Uma Pido toimub 2. juunil 2018.
See on kogu vana Võromaa ja tema kaheksa kihelkonna rahva omakeelne laulupidu, kus lauldes tuntakse rõõmu oma rikkaliku kultuuripärandi ja ummamuudu ilmakaemise üle.
Aasta pärast toimuv pidu tähistab võrukeelse laulupeo 5. ja Eesti Vabariigi 100. sünnipäeva.
 
Lähem info:
Triinu Laan
Uma Pido projektijuht
