Käokiräs – emakeelepäeva kingitus Mooste folgile
 
Emakeelepäeva tähistamiseks tegid Vana-Võromaa lasteaedade võrukeelsete keelepesade 260 last koos juhendajatega käokirässit.
320 käokiräst, eesti keeles lepatriinut, lendavad kevadeks Mooste rahvamuusikatöötluste festivalile „Moisekatsi Elohelü“ osalejaid rõõmustama.
 
Meenete meisterdamise käigus õpiti selgeks laste jaoks uus võrukeelne sõna käokiräs.
Meene kujutabki endast märkmepaberitega külmkapimagnetit, mis on kaunistatud laste meisterdatud lepatriinudega.
 
„Lastele jäi uus sõna hästi meelde ja nende soov on seda emakeelepäeva puhul teistega jagada – et terve Eesti teaks, kuidas on lepatriinu võru keeles,“ selgitas Võru Instituudi projektijuht Evely Lindsalu, kes koos Triin Toomega lepatriinude tegemist korraldas.
„Lastele meeldib õppida, meisterdada ja kingitusi teha!“ lisas Triin Toom.
 
Iga lasteaiarühm valis meenete tegemiseks oma lastele sobiliku mooduse.
Nii on nende hulgas joonistatud, volditud, lõigatud, kleebitud ja vilditud lepatriinusid.
Meisterdamiseks kasutati väga erinevaid materjale – näiteks paberit, vilti, lõnga, plastikut, lusikaid, helkurpaberit ja karvatraati.
 
Kokku tegi veebruaris-märtsis meeneid 260 last, kes said valmis 320 meenet.
Neid juhendasid 30 lasteaiaõpetajat.
Lisaks meene tegemisele õpiti rühmades võrukeelseid luuletusi ja laule lepatriinudest, mis kantakse ette oma lasteaia emakeelepäeva sündmustel.
 
Vahvas ettevõtmises osales 14 lasteaeda Võru, Põlva ja Valga maakonnast: Sõmerpalu, Kuldre, Antsla Lusti, Väimela, Lasva, Rõuge, Hargla kooli, Veriora ja Räpina lasteaiad, samuti lasteaiad Päkapikk, Punamütsike ja Sõleke Võrust ning Mesimumm ja Pihlapuu Põlvast.
 
„Moisekatsi Elohelü meeskonnal on sellise kaasalöömise üle väga hea meel – tahame alati tänada kõiki festivali esinejaid millegi sobilikuga ja sel korral on asi nii mõnusasti lahendatud,“ tõdes festivali projektijuht Liivi Tamm.
„Seekordne festival on pühendatud festivali algatajale ja kauaaegsele juhile Ülle Podekratile, kes läinud aastal meie keskelt lahkus.
On südantsoojendav seos, et Ülle juhendatud folklooriansambli nimi on just „Käokiräs“,“ lisas festivali peakorraldaja Ülo Needo.
 
Rahvamuusikatöötluste festival „Moisekatsi Elohelü“ toimub sel aastal 21.-22. aprillil.
Kahepäevase sündmuse ajal on ajalooline Mooste mõis täis rahvamuusikat, töötubasid ja kontserte.
Festival kulmineerub suure võistluskontserdiga 22. aprillil, kus iga osalev bänd tõlgendab võrukeelset lugu Kost laalu’ saadu’.
 
Võrukeelsed keelepesad on lasteaiarühmad, kus vähemalt ühel päeval nädalas toimub kogu tegevus ainult võru keeles.
Selliseid rühmi on  20 tk üle kogu Vana-Võromaa nii praegustes Põlva, Valga kui Võru maakondades.
 
Lähem info Võru Instituudi projektijuhtidelt:
Teate edastas Triinu Laan
