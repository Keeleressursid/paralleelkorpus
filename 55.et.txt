Pressiteade
11. jaanuar 2013
Uma Pido


III Umale Pidole on registreerunud rekordilised 3600 lauljat.

III võrukeelne laulu- ja rahvapidu Uma Pido toimub tänavu 1. juunil Võrus Kubija lauluväljakul.
III Umale Pidole on kirja pannud 150 koori 3600 lauljaga.
Põhilise osa moodustavad Vana Võromaa koorid, ent tulijaid on ka teistest Eesti maakondadest ning Lätis ja Soomest.


I Uma Pido toimus 2008. a Võrus, II Uma Pido 2010. a Põlvas, seekordne leiab aset taas Võrus Kubija laulukaare all.
Peokoha vaheldumine Võru ja Põlva maakonna keskuste vahel rõhutab Vana Võromaa ühtsust.
Vana Võromaa ajaloolise kultuuriruumi moodustavad 8 Lõuna-Eesti kihelkonda: Hargla, Rõuge, Karula, Vastseliina, Kanepi, Urvaste, Põlva ja Räpina.

„3600 lauljat on igati suursugune arv.
See tõestab selgelt soovi ja vajadust teadvustada oma juuri ja nendest juurtest ka kinni hoida,“ ütleb III Uma Pido projektijuht Ursula Zimmermann ning lisab, et samaaegselt ei ole tegu ainult paikkondliku ettevõtmisega, vaid üle-Eestilise tähtsusega kultuuriüritusega.
„Uma Pido on suurimaks pärandkultuuri väljundiks omalaadsete seas, sidudes Eestile väga olulisi väärtusi – laulupeotraditsiooni ja kohavaimu.“ Ka Uma Pido tunnuslause Ku keskkotus kimmäs, sõs ladva’ laulva’ kannab endas mõtet, et tugev enesemääratlus aitab üleilmastumise tuultes püsima jääda.


Esimesel peol osales 2400 ja teisel 3500 koorilauljat.
Enamik seekordse peo 3600-st lauljast pärineb Võru (1400 lauljat) ja Põlva maakonnast (880), aga ka Tartu (720) ja Valga maakonnast (250).
Veel on koore Harju, Jõgeva, Viljandi ja Rapla maakonnast ning Lääne-Virumaalt.
Väliskülalisi on oodata Lätist (Veclaicene ehk Vana-Laitsna segakoor ja Ziemeri naiskoor) ning Soomest (Helsingi eestlaste segakoor Siller).

 Kooriliigiti on registreerumine järgmine: segakoorid 1338, naiskoorid 409, meeskoorid 282, poistekoorid 144 ning laste- ja mudilaskoorid 1249 lauljat.
Lisaks 173 „konnakoori“ lauljat, mille moodustavad pere-, sugu- või sõpruskonnad.
Ka sel peol löövad kaasa projektikoorid "Naasõ nurmõst" ja "Mehe' mõtsast", mille moodustavad lauluhimulised naised ja mehed, kes küll igapäevaselt laulmas ei käi, kuid "mobiliseerivad" end just võrukeelseks laulupeoks.

Peo kava koosneb rahvalauludest, rahvalikest lauludest, klassikalistest koorilauludest ja uuematest kooridele seatud lauludest.
Kuna lavastuslikus kontseptsioonis põimib tänavuse peo üheks Võhandu püha jõgi, siis on repertuaaris lisaks rokkivale võro povverile ka mõtisklevaid laule ja palveid.
III Uma Pido lavastajaks on tarmo Tagamets.

III Uma Pido peadirigent Silja Otsar räägib, et Uma Pido laulud köidavad erinevas eas publikut.
”Koorirepertuaar luuakse igaks peoks uus.
Hea meel on tõdeda, et peo kaudu on saanud märkimisväärse lisa võrukeelne lauluvaramu.” Otsari arvates võlub Uma Pido juures nii lauljaid kui publikumi lisaks keelelisele rikkusele ka võrukeste muhe ja ”kiiksuga” olek.
”Ummamuudu om hää olla’, võrokõnõ om hää olla’,” on Otsar veendunud.

 Peopäeva tähtsaks osaks on samal päeval Võru linnas toimuv UMA LAAT käsitöö, istikute ja mahetoodanguga, kontsertide, laadalava ja töötubadega.
Päevane trall päädib õhtuse peakontserdiga Võru Kubija lauluväljakul.

Lisainfo
Ursula Zimmermann
III Uma Pido korraldaja
ursula@wi.ee
tel 56 98 98 18
www.umapido.ee
umapido.wordpress.com

 Teate edastas
 Mari-Liisa Parder
 III Uma Pido kommunikatsioonijuht
 mariliisa.p@gmail.com
 tel 50 52 517
