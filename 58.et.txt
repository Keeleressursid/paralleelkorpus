III Uma Pido 
1. juunil 2013 Võru Kubijal

Paikkondlikkus ja üle-eestilisus
Idee sai alguse 2006. aastal võrukeste suveülikoolist, I Uma Pido toimus 2008.a Võrus ja II Uma Pido 2010.a Põlvas.
III Uma Pido toimub 1. juunil Võru Kubija laulukaare all.
Uma Pido ehk võrukeelne laulu- ja rahvapidu on ühest küljest paikkondlik, Vana Võromaa pidu, mis hõlmab ajaloolist kultuuriruumi kaheksa Lõuna-Eesti  kihelkonnaga.
Samaaegselt on ta aga ka üle-eestilise tähtsusega kultuuriüritus, olles suurimaks pärandkultuuri väljundiks omalaadsete seas.
Tänavusele peole on registreerunud rekordarv 3600 lauljat (ka kaugelt väljapoolt Vana Võromaad, mh. ka Lätist ja Soomest).

Laul ja juured
Uma Pido ei ole ainult laulupidu, vaid see seob Eestile väga olulisi väärtusi – laulupeotraditsiooni ja kohavaimu.
Suures üleilmastumises on kogu Eesti rahva identiteet kindlam, kui meil on paikkonniti tugev enesemääratlemine ja sellele toetuvad regionaalsed (kõrg)kultuurisündmused.
Peo tunnuslause võrdleb inimest puuga – kui juured kindlalt maas ja tüvi tugev, siis võib latv rõõmsalt tuules õõtsudes laulda.

Uma Pido repertuaar
Uma Pido koorirepertuaar luuakse igaks peoks uus, mis köidab erinevas eas publikut.
Peo kaudu on saanud märgatava lisa kogu võrukeelne lauluvaramu.
Peo kava koosneb rahvalauludest, rahvalikest lauludest, klassikalistest koorilauludest ja uuematest kooridele seatud lauludest.
Seekordsel peol on suurem tähelepanu vanemal lõunaeesti rahvalaulul.
Koore saadab Lõuna-Eestist pärit professionaalsetest muusikutest kokku pandud Uma Pido saatebänd koosseisus Jaan Randvere, Henno Kelp, Meelis Jaanimägi ja Andres Neissar.
Keelpilliorkestris mängivad Võru ja Põlva muusikakoolide õpilased.
Sarnaselt eelmisele peole kutsub ka III Uma Pido taas kokku kunnakuurõ - need on koorid, mis pannakse kokku sõprus-, pere-, kogu- või muudest kondadest/kunnõst, keda ühendab koostegemise ja -laulmise mõnu.
Samuti oodatakse taas naisi nurmõst ja miihi mõtsast, kes on kunagi kooli- või tudengieas laulnud, ent kes praegu ei kuulu ühtegi koori.

Lavastuse kontseptsioon
III Uma Pido lavastaja Tarmo Tagamets tõstab lavastuses esile Võhandut kui veeteed, mis läbib kaheksast Võrumaa kihelkonnast tervelt kuut.
Lisaks veele on lavastuses sümboolse tähendusega ka kivid.
Kivi on olnud meie rahva põline saatja, kiviga saab isegi muusikat teha.
Lavastus soovib panna pealtvaataja mõtlema, et ehk oleks tänases päevas täitsa mõttekas mõnele kivile istuda ja järele mõelda, kuhu meil ikkagi nii kiiret on.
Või kas üldse? Koos lavastuslike performance´itega esitatakse läbi muusika sõnumit, et elu Lõuna-Eestis võiks edasi kesta.
Uma Pido tõestab väga hästi, et Eestimaa on sisemiselt palju suurem kui välispidiselt.

III Uma Pido korraldamises osalevad MTÜ Võro Selts VKKF, Võru ja Põlva Maavalitsused, Võru Linnavalitsus, Võru Instituut ja hulgaliselt Võru ja Põlva maakonna kultuuri- ja muusikainimesi.
III Uma Pido lavastaja on Tarmo Tagamets, kunstnik Tuuli Tubin, peadirigent Silja Otsar, peakorraldaja Ursula Zimmermann.
Meie kodulehekülg: www.umapido.ee
