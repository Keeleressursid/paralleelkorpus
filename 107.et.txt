Karula Hoiu Ühing on mittetulundusühing, mis on loodud Karula kihelkonna ja selle ümbruse kogukonna, kultuuri, looduse ja elukeskkonna kaitsmiseks, arendamiseks ja uurimiseks.
#

Ühing korraldab kogukonda liitvad ja ühiselt probleemidele lahendusi otsivaid koostegemisi (talgud, kogukonna kärajad, simmanid ning muud toredad koosolemised), aga arendab ka ka projekte, mille kaudu lahendatakse probleeme, organiseeritakse koolitusi ning muid üritusi, viiakse ellu arengukavades ettenähtud tegevusi, hoitakse kogukonna ühiseid väärtusi ja pärandit.

Ähijärve simman
Kord aastas juuli kuus, siis kui taevas on täiskuu, korraldab Karula Hoiu Ühing koostöös Karula rahvuspargi valitsejaga Ähijärve kaldal simmani.
Karula rahvuspargi ja lähima ümbruskonna elanikud kogunevad kokku, kuulatakse rahvamuusikat, tantsitakse ning maitstakse kaasavõetud sööki ning keelekastet.

Töö ja talgud
Kohaliku elu edendamiseks ei jää tihti muud üle kui käised üles käärida ja tööle asuda.
Hoiuühingul on traditsiooniks oma üldkoosolekud lõpetada talgutega.
Talgute korras on korrastatud vanu hooneid, anti oma panus Kaika küla tuletõrje veevõtukoha rajamisse, hooldatud Karula rahvuspargi õpperadu ja kauneid kohti, aidatud  kohalike inimesi jne.

Kogukonna kaasamine
Tihti on nii, et kogukonnas probleeme küll nähakse, kuid puudub oskus, tahe ja julgus ise kaasa rääkida ja aidata.
Karula Hoiu Ühing on võtnud südameasjaks julgustada ja suunata Karula kandi rahvast oma murede lahendamisele ning kaasata inimesi kogu piirkonna arengus kaasa rääkima.

Oleme kutsunud ametnikud vallavalitsuse ruumidest välja, viinud kokku Karula rahvuspargi valitsejaid ja maaomanikke, pidanud dialoogi kohalike teedehooldajatega, otsinud kihelkonna elanikega kihelkonnale iseloomulikke meeneid jne.
Samuti oleme kutsunud lapsevanemaid aktiivsemalt osa võtma kohaliku kooli tegemistest.
Usume, et tihe koostöö inimeste ja ametiasutuste vahel tagab kvaliteetsema elukeskkonna meile kõigile!

Kodukoha omavalitsus, oma väikesed koolid ja lasteaiad,  puhas ja kaunis loodus, kodukihelkond ja pärand - see kõik on kohaliku kogukonna ühine vara, mida koos hoida ja edendada, see aga nõuab oskusi ja julget peale hakkamist.
Läbi Karula Hoiu Ühingu aktiivi pealehakkamise, ametiasutuste koostöövalmiduse, kogukonna kaasalöömise ja Kodanikuühiskonna Sihtkapitali toe oleme nii mõndagi suutnud ära teha ja palju on veel toimumas!

Koolitused, nõupäevad, kärajad
Ikka juhtub nii, et tahaks teha, aga ei mõista, kuidas.
Hoiuühing on võtnud korraldada erinevaid koolitusi, mis aitavad säilitada ja edendada siinset elulaadi, tavasid ja oskusi.
Oleme korraldanud käsitööpäevi, ehituskoolitusi, oleme kutsunud kokku looduskaitsjad, maaomanikud ning PRIA ametnikud.
Läbi loodusmaali laagrite korraldamise oleme suunanud inimesi pöörama ümbritsevale rohkem tähelepanu, tunnetama ja jälgima maastikku hoopis teise pilguga, loodud maalid on aga tutvustanud Karula maastikke ka Karulast kaugemal.

Looduskaitse tekitab tihti arusaamatust ja konflikte - ei olda rahul piirangutega, puudub infovahetus maaharija ja looduskaitsja vahel.
Karula Hoiu Ühing on püüdnud sellistele probleemidele tähelepanu juhtida ning kutsunud osapooli kokku lahendusi leidma.

Karula Hoiu Ühing on toetanud Võro keele ja kultuuri edendamist, olles üks 20. Kaika Suveülikooli korraldajaid  2008. aastal.
Toonitamaks siitkandist alguse saanud suveülikooli väärikust, valmistati Hoiuühingu eestvõttel ka Ülikooli rektorile ametikett.
Tagamaks siinse kultuuri püsimist, oleme korraldanud kohalikele (uus)elanikele ka Võro keele kursuseid.

Trükised, salvestused, uurimised
Palju, mida me juba teame, on ununemas, palju veel uurimata ja avastamata.
Hoiuühing algatanud, läbi viinud ja toetanud mitmeid uurimusi siinse piirkonna kultuuriväärtustest ja ajaloost.
On koostatud ulatuslik fotodega andmebaas Karula rahvuspargi hoonetest, välja antud hooneid tutvustav voldik,  uuritud ajalugu ning koostatud kultuuripärandi hoiu kontseptsioon.

Väga palju on siit kandist pärit esemeid, fotosid ning ülestähendusi kogutud ning arhiveeritud erinevate muuseumide arhiividesse.
Oleme töötanud selle nimel, et siinne pärand oleks kohalikele kättesaadav ja kasutatav. Nii saame osa neist teadmistest, oskustest ja kommetest, mis on Karulas varemalt olnud ning oskame ehk seeläbi ka kaasajal paremini toime tulla.
Karula kihelkonnast kogutud esemete tutvustused on kättesaadavad laserplaadil ja raamatuna.
Karula Kihelkonna vanad laulud on paljuski ununenud, kuid säilinud vanadel salvestustel ning üleskirjutatuna. Hoiuühing kogus arhiivimaterjalid kokku ja nüüd on võimalik siit pärit regilaule kodus CD-lt kuulata.
Aastatel 2008-2011 teostas MTÜ Karula Hoiu Ühing SA Kodanikuühiskonna Sihtkapitali toel projekti „Koostöö tõhustamine avaliku- ja erasektori vahel läbi kohaliku käsitöö edendamise.“
# Projekti raames edendati koostööd Karula kihelkonna aladel tegutsevate käsitööga tegelevate ettevõtjate ja ühingute ning omavalitsuste vahel.
Projekti tulemusena anti muuseumites ja eraisikute käes leiduvatest Karula kihelkonna käsitööesemetest välja raamat ja CD. Organiseeriti Karula meene leidmiseks kaks ümarlauda, käidi õppereisil Setumaal, toimusid käsitööpäev-näituslaat ning kogukonda kokku toov simman.
Teostati käsitöö müügivõimaluste uuring ning koostati Karula kihelkonna käsitöö tegijate andmekogu.
#Ja mis kõige tähtsam, läbi projektis osalenute on koostöö sujumas ka teistes valdkondades.

Läbi aastate on Karula Hoiu Ühingu olulisemad koostööpartnerid olnud:
Antsla vald, Eesti Kultuurkapital, Eesti Looduseuurijate Selts, Eesti Rahva Muuseum, Ettevõtluse Arendamise Sihtasutus, Kaika Maanaiste Selts, Karula Naisselts, Karula Rahvuspargi Administratsioon, Karula vald, Keskkonnaamet, Kultuuriministeerium, Lõuna-Eesti keele- ja kultuuriuuringute keskus, MTÜ Kaikamäe, Mõniste Muuseum, Riigimetsa Majandamise Keskus, Riiklik Looduskaitsekeskus, SA Keskkonnainvesteeringute Keskus, SA Kodanikuühiskonna Sihtkapital, Tartu Ülikool, Valga Muuseum, Võro Selts VKKF, Võru Instituut, Võrumaa Muuseum
