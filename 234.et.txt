Uma Pido laulukava valimisel osales ligi 500 inimest
 
Märtsi lõpuga sai läbi kaks kuud kestnud V Uma Pido laulukava avalik valimine.
Hääletuseks olid väljas kõigi varasemate pidude repertuaaris olnud laulud – neid sai Internetis kuulata ja seejärel iga kooriliigi 5 meeldivamat valida.
Selle tulemusena saab Eesti Vabariigi 100 sünnipäevale pühendatud ja tuleval kevadel toimuvast laulupeost pidu rahva lemmiklauludega.
"Laulupeoliikumisele on omane teatud peost pittu korduvate sümbollaulude olemasolu.
Need on olemas ka võrokestel.
Esimeste pidudega aitas Uma Pido tekitada erinevat võrukeelset koorirepertuaari, nüüd on aeg olemasolevate laulude kordamiseks," tõdes Uma Pido projektijuht Triinu Laan.
Rahva lemmiklaulud erinevatest kooriliikidest olid: A mille?, Kõnõtraat, Uma Pido popurrii, Haanja miis, Tulõ' aga tulõ!, Määne om seo maa?, Ei olõ' hullu, Võro kiil, Protõstiirmisõ laul, Puupää rock'n'roll, Mis om suurõ järve takan?, Tii, Ku naanõ minno pahandas, Seenelaul.
"Kuna laulude punktivahed on küllalt väikesed, ei tahaks välja tuua üht võitjat ega ka veel lubada päris täit peokava.
Ootame ära lavastaja valimise tulemused ning lavastajaga koostöös kujundame lõpliku kava," avaldas Uma Pido muusikatoimkonna liige Kalev Lindal toimkonna mõtteid, "rahva arvamus on nüüd teada ja sellega arvestatakse igal juhul, kuid tulenevalt lavastuslikust kontseptsioonist võidakse tellida ka mõni uus laul või seade."
Hääletajaid kogunes kahe kuu jooksul 482.
Neid oli kokku 11 Eesti maakonnast, aga ka välismaalt.
Lisaks lemmiklauludele küsiti neilt ka arvamust, millised tulevased peod olema peaksid.
"Küsitlusvorm oli küllaltki nõudlik, eeldades tavalistest Internetiküsitlustest tunduvalt suuremat ajakulu ja pühendumist.
Nii saimegi teada oma suuremate fännide arvamuse, mille avaldamise eest oleme neile väga tänulikud," ütles Uma Pido projektijuht Triinu Laan.
Vastajate hulgas oli rohkem naisi kui mehi ja rohkem peost osa võtnud lauljaid kui publikut.
Samas oli üllatav, et hääletasid ka inimesed, kes kordagi peole jõudnud ei olnud.
Korraldajaid rõõmustas ka vastanute küllalt ühtlane vanuseline jaotus, mis tähendab et noored ei jäänud valiku tegemisest kõrvale.
Selle põhjuseks oli tõenäoliselt valimiskampaania nooruslik kuvand, mille käigus ei unustatud ka sotsiaalmeediakanaleid Internetis.
Uma Pido noodivihikud valmivad sügiseks.
Siis kuulutatakse välja ka kooride registreerumine peole.
Peol saavad lauldes sõna kõik varasemalt kasutatud kooriliigid, kaasa arvatud konnakoorid.
Muusikatoimkond on veel arvamusel, et arvestades üldist meeskooride vähesust oleks pealekasvu huvides oluline esile tõsta poistekoore, mis siiani vaid lastekooridega koos laulsid. 
Võrukeelset rahva- ja laulupidu peetakse alates 2008. aastast.
Pidu käib külakorda kahe Vana-Võromaa suurema keskuse vahel.
Esimene pidu peeti Võrus Kubija lauluväljakul, teine pidu oli aastal 2010 Põlvas Intsikurmus, kolmas pidu 2013. aastal jälle Võrus Kubijal ning2016 oli pidu jälle Põlvas.
Uma Pido võib nimetada ka võrukeste ülemaailmseks kokkutulekuks.
 
Lisainfo:
