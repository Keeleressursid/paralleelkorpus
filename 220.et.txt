2016. aasta Hindätiidmise avvuhinna laureaatide lühitutvustused

* Mammaste Lasteaia ja Kooli Vandersellide rühm liitus keelepesä-projektiga 2012. aasta sügisel.
Esimesed lapsed, kes rühmas võru keelega tutvust tegid, on tänaseks koolilapsed.
Praegused väiksed vandersellid alustasid võru keele õppimist 2013. aasta sügisel.
Nädalaplaanis on neil reede keelepesa päev, mille jooksul kogu õppetöö ja tegevus toimub võru keeles.
Vanderselli rühma lapsed esitavad lasteaia pidudel alati võrukeelseid etteasteid ning innustavad ka teiste rühmade lapsi ja õpetajaid rääkima võru keelt ja väärtustama esivanemate pärimust.
Rühma õpikeskkonda muudavad mitmekesisemaks võrukeelsed sildid, nn kõnelevad seinad, teated, raamatud ja kodukohanurgake.
Vanderselli rühma õpetajad on Helle Ehasalu, Kerli Verev ja õpetaja abi Karmen Sabbal.

Helle Ehasalu osaleb aktiivselt Võru Instituudi korraldatavatel Vana Võromaa keelepesa õpetajate täiendkoolitustel ja õppereisidel.
Koolitustelt ja õppereisidelt saadud mõtteid ja ideid rakendab Helle oma töös ja jagab neid kõigile oma kolleegidele.

*Mammaste lasteaia ja Kooli pikaaegne särav võru keele ja kultuuri õpetaja Marju Lepasson - Mammaste Lasteaia ja Kooli õpilastel on võimalik omakandi teadmisi omandada nii võru keele ringis kui valikainena teises ja neljandas klassis.
Nii ringitundi kui ka valikainetunde juhendab juba kolmteist aastat õpetaja Marju Lepasson, kes on oma kodukoha patrioot ja kellel kodukeeleks võru keel.
Marju Lepassonil on Tartu Ülikooli lõuna-eesti keele- ja kultuuriuuringute keskuse kutsetunnistus, ta on koostanud koolile võru keele ja kultuuri õpetamise ainekava.
Marju Lepasson on koostanud ja jaganud teiste õpetajatega võrukeelseid õppematerjale ja töölehti.
Rahvakalendri tähtpäevadel (mardi- ja kadripäev, talsipühad) esinetakse teistele oma kooli õpilastele ja Põlva valla Hooldekodule.
Kooli jõulu- ja kevadkontsertidel esinevad õpilased alati ka võru keeles.
Võru keelt õppivate lastega osaletakse iga-aastasel Põlva valla koolide folkloorifestivalil Himmastes, Jakob Hurda sünnipaigas ning esindatakse kooli  Põlva ÜG-s toimuvatel omakultuuripäevadel.
Marju Lepassoni õpilased on pälvinud  auhinnalisi kohti mitmetel võistlustel nagu Artur Adsoni nimeline etluskonkurss, omaloomingukonkurss „Mino Võromaa“, ettelugemise võistlus „Kullõ, ma loe sullõ“ jm.

*Orava Kool

Orava Kool on ainuke Vana-Võromaal, kus kõik õpilased 1.-9. klassini õpivad võru keelt.
Võru keele ja kultuuri õpe algas 2002. aastal õpetaja Maaja Glaseri initsiatiivil.
Aastaid oli võru keele tund üks kord nädalas 3.; 5. ja 7. klassis, 2015. aasta sügisest on õpe kõigis klassides.
Võru keelt õpetavad Maaja Glaser, Marje Ilves ja Maarika Kaldmäe.
2015. aasta sügisest alustas kooli lasteaiaosas tööd võru keelepesa.
Traditsioonilisel võru keele nädalal novembrikuu alguses on peaaegu kõik koolitunnid võrukeelsed.
Õpetaja Maaja eestvõttel on osaletud võrukeelsete ülesastumistega kõikvõimalikel ettevõtmistel alates maakonna lasteaedade direktorite nõupäevadest kuni Põlvamaa Aasta Ema tänuürituseni.
Orava kooli õpilastele jagub autasusid pea kõigilt võrukeelsetelt ettevõtmistelt – näiteks 2016. aasta võru keele ja kultuuri olümpiaadil sai 8. klasside arvestuses 2. koha Getter Dolgošev.
Orava Kooli algatusel hakati hiljuti valla ajalehes avaldama laste silmapaistvaid võrukeelseid loometöid.
Orava kooli mudilas- ja lastekoor on osalenud kõigil võrukeelsetel laulupidudel Uma Pido.
 
Orava Kool pälvis Hindätiidmise avvuhinna ka 2012. aastal.

*Võrumaa Spordiliit

* Võrumaa Spordiliit annab isegi Facebookis sageli oma tegemistest teada võru keeles.
Võrukeelse sõnumiga on palju nende tunnustusatribuutikat: medalid, vimplid, aukirjad jm.
Võrumaa Spordiliidu masinad kannavad võrukeelset tunnuskirja, T-särgi üheks kirjaks on Taa rõnna seen lüü võro süä.
Spordiliit hoolitseb selle eest, et võistlused toimuksid võimalikult erinevates Võrumaa kohtades, mis aitab spordisõpradel oma kadukanti enam tunda ja sellest lugu pidada.
Võrumaa Spordiliidu tegevjuht Merike Õun suhtleb - kõneleb ja kirjutab - heas elavas võru keeles.
