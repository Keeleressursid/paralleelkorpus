# Vastus võru keeles:
Paidra külä tulõtas mõtsavelle miilde
Lasva valla Paidra külä tulõtas matkapääväga miilde Eesti viimäst mõtsavelle Sabbe Augustit, kink sünnükodo om saman külän.
Külärahvas tähüstäs 2006. aastagast Sabbe Augusti sünnüpäivä matkapääväga.
Sabbe var´as´ külärahva abiga hinnäst Paidra kandi mõtsun üle 30 aasta ja sai kodokotusõn hukka 1978. aasta süküskuun.
Matkarada lätt algusõn Võhandu jõõ viirt piten.
"Raa kõgõ rassõmb kotus om üle jõõ minek, selle et säält vii rada Sabbe mälestüskivi mano, kon matkaja saava kündle palama panda," ütles küläseldsi esimiis Riitsaarõ Laine.
Sis tege rada tsõõri ümbre Paidra järve ja lõpõs sääl kost päälegi naas´, tuu tähendäs Näpütüütarõ man, kon Paidra rahvas kuun käü.
Talgopäiv om tan hariligult inne matkapäivä, selle et inemise tahtva matkaraa inne viil üle kaia ja ku vaia, sis kõrda tetä.
Selts pidä viil vastlõ-, jaani- ja mihklipäivä ni seo nuka laulja käävä ka muial üles astman.
Koton tett käsitüü tuvvas ettevõtmiisi aigu kõigilõ kaemisõs.
