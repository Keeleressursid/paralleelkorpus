Sõitsin ühel suvehommikul Pärnu linnas autoga ringi.
Ilm oli ilus ja tuju oli hea.
Kuulasin oma lemmik flamenkomuusikat ja laulsin lõbusasti kaasa.
Aknad olid lahti ja muusika oli päris vali.
Ma ei pannudki tähele, et mind oli jälitanud juba pikemat aega politseiauto.
Alles siis, kui vilkurid tööle pandi, taipasin, et nad sõitsid mulle järgi.
Tõmbasin viisakalt auto tee äärde ning jäin ootama.
Politsei autost astus välja pikk blond väga kaunis naispolitseinik, kes lähenes mulle alkomeetriga.
Pidin sellesse puhuma ja loomulikult oli kõik nullis, sest hommikuti ma kunagi ei joo.
Naine palus mult ka juhilube ja lugedes sealt, et olen hispaanlane, lasi mul rahulikult minna.
Ilmselt ei olnud see politsei arvates eriti normaalne, et keegi sõidab lahtiste akendega autos hommikul ja laulab raadiole kaasa.
Hispaanias on see aga täiesti tavaline.
