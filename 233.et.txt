Uma Pido laulukava valib välja rahvas
 
Selle aasta veebruari- ja märtsikuus saab iga huviline osaleda võrukeelse laulu- ja rahvapeo laulukava koostamisel, sest viiendal Uma Pidol hakatakse laulma rahva valitud laule.
Laulud valitakse välja varasema nelja Uma Pido laulude hulgast kooriliikide kaupa, valida saab Internetis aadressil www.umapido.ee.
Viies Uma pido tuleb 2. juunil 2018 Võrus Kubija laululaval.
 
Järgmine Uma Pido tuleb eelnevatest veidi pidulikum, sest koos võrukeste peo väikese juubeliga tähistatakse ka suurt Eesti Vabariigi juubelit – viies Uma Pido on kingitus 100-aastasele Eestile.
«Üts õigõ Võromaa juubõl tähendäs laulu, tandsu ja nalla.
Tuud piät ka viiendäl Uma Pidol saama! Kõrraldaja’ tahtva’, et laulõtava’ laulu’ olõssi õkva nuu’, midä pidolisõ’ kõgõ inämb uutva’,» ütleb peo korraldaja Triinu Laan.
 Laulude valimiseks on valminud küsitlusleht, mille leiab aadressilt www.umapido.ee.
Küsitlusleht on avatud kaks kuud.
«Valli' saa veebruarin ja märdsin 2017.
Saada' uma helü Umalõ Pidolõ!» kutsub Triinu Laan huvilisi üles laule valima.
 Et laulude valimine oleks lõbusam, loositakse valijate vahel välja ka auhindu.
Ülevaateid laulude valimistel toimuvast antakse Uma Pido facebooki lehel www.facebook.com/UmaPido-278039651663/.
 Uma Pido korraldamist veab eest Võro Selts VKKF, korraldavad Võru instituut, Põlva ja Võru maavalitsused, Põlvamaa ja Võrumaa omavalitsuste liidud ja paljud Põlva ja Võru maakonna seltside ja asutuste inimesed.
Peo suuremateks toetajateks on Eesti Kultuurkapital, Rahvakultuuri Keskuse Vana Võromaa kultuuriprogramm, Võru- ja Põlvamaa omavalitsuste liidud, Võru Vallavalitsus, Võru Instituut ja mitmed Vana Võromaa ettevõtted.
 Võrukeelset rahva- ja laulupidu peetakse alates 2008. aastast.
Pidu käib külakorda kahe Vana-Võromaa suurema keskuse vahel.
Esimene pidu peeti Võrus Kubija lauluväljakul, teine pidu oli aastal 2010 Põlvas Intsikurmus, kolmas pidu 2013. aastal jälle Võrus Kubijal ning2016 oli pidu jälle Põlvas.
Uma Pido võib nimetada ka võrukeste ülemaailmseks kokkutulekuks.
 
Lisainfo:
Triinu Laan
Uma Pido projektijuht
