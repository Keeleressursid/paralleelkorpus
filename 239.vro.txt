Moostes künti folgimaad
11.–12. mail kogunevad Mooste mõisa muusikud – kulgevad pisikesest Moostest, vuravad suurest Eestist, lendavad piiride tagant.
Tänasest algas muusikute registreerumine Eesti rahvamuusikatöötluste festivalile Mooste Elohelü.
Registreerumise alguse puhul tuli kokku ka toimkond ja ühiselt künti Folgikoja kõrval üles maa, kus kevadel ansamblitega koos külvitööd tegema hakatakse.
Festivali teema ongi seekord töö meie elus – mõne töömesilase ametiks on tuuritada bändiga mööda Maarjamaad, mõni teine sukeldub kirjutamise põnevasse maailma või pühendub lina kasvatamisele.
„Meie ütleme oma kevadtööna „kardok maha!“ – paneme ühiselt folgiseemne idanema,“ räägib festivali ansamblite pealik Kadri Laube festivali registreerumist avades.
Mooste Elohelü programm saab olema tihe: esimesel päeval osalevad noored muusikud rahvamuusika töötubades ja nii valmivad seaded, mis tulevad esmaettekandele Mooste Folgikoja suurel galakontserdil.
Teise päeva jooksul vallutab muusika kogu Mooste mõisa, kõlades paralleelselt mitmel laval.
Ilmselt saab kuulajaile olema paras väljakutse, et milliseid paljudest kontsertidest valida.
Festival päädib suure võistluskontserdiga Folgikojas, mis on varustatud tipptasemel heli- ja valgustehnikaga.
Proovile  pannakse muusikute fantaasialend ja interpreteerimisoskused.
Tänavu seame uude vormi Urvaste kihelkonnast pärit loo „Lätsi küllä“ – laulu pealkiri vihjab teenitud puhkusele pärast pikka tööpäeva.
„Oleme kodulehel tutvustanud erinevaid tekstivariante, mida laulu töötleja võib vabalt kombineerida.
Teksti täiendamiseks võib kasutada ka sama laulu muid Võrumaal levinud teisendeid,“ soovitab Urmas Kalla, kes aitas tänavuse loo välja valida.
Festivalile saab registreeruda kuni 30. detsembrini 2017 festivali kodulehel www.moostefolk.ee
Mooste Elohelü, see on:  
- Kaks päeva kontserte, töötubasid ja kooslaulmisi Mooste mõisas.
- Rahvamuusikaseadete võistlus, kus esinejate ideed ära kaalutakse ning laulu- ja  mänguoskused proovile pannakse.
- Muusikastiilide paabel – meile meeldivad eriilmelised rahvamuusikatöötlused, mis loovad silla olnu ja tuleva vahele.
- Ja veel...
Meil mõistõtas mõtõlda' üten ummamuudo keelen, miä pand meid kõnõlõma ja laulma üten sinoga, ku ütskõrd Moostehe peräle jõvvat.
Kokkosaamisõni'!
#Foto selgitus: Eesti rahvamuusikatöötluste festivali „Mooste Elohelü“ toimkond Ülo Needo eestvedamisel kündis folgipõkaga maalapi, kuhu kevadel koos bändidega folgiseemet külvatakse.
#Festivalile registreerumine on avatud.
