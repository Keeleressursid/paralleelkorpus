Võru keele ja kultuuri õpetuse töölehtede konkurss
Uue praktilise õppematerjali saamise eesmärgil korraldab Võru Instituut õpetajatele võru keele ja kultuuri õpetuse töölehtede konkursi.
Töölehtede sihtrühm on I, II ja III kooliastme  ning gümnaasiumiõpilased.
Konkursi parimaid tunnustatakse väärt preemiatega.
Konkursile on oodatud töölehed, mis aitavad nii võru keele ja kultuuri õpetust kui ka mis tahes muu õppeaine võru keeles õpetamist edendada ning hõlbustada.
Mis tahes muu õppeaine võru keeles õpetamise aluseks on praegu üha enam populaarsust koguv eri õppeaineid ühendav lõiminguprintsiip.
Konkursitöö nõuded:
Tööleht peab olema võrukeelne.
Autorid võivad küsida Võru Instituudist keelenõu.
Konkursitööde teemarühmad on:
I kodulooline
II etteantud võrukeelsetest (laste)raamatutest lähtuv
III võru keeles õpetatavast mis tahes muust õppeainest lähtuv
Konkursile esitatavate töölehtede arv pole piiratud, vabalt võib valida ka teemarühmi.
Tööleht peaks koosnema vähemasti kolmest erinevast ülesandest, mis kõik lähtuvad lehe põhiteemast.
Konkursil hinnatakse töölehe ideed, lahendatavust, metoodilist terviklikkust ja lõimingut teiste õppeainetega.
Tööde esitamise tähtaeg on 31. märts 2014.
Töid hindab neljaliikmeline žürii.
Iga vanuseastme töid hinnatakse eraldi.
Konkursist tehakse kokkuvõte 24. aprillil Sänna mõisas toimuval 15. Artur Adsoni nimelisel laste luulelugemisvõistlusel.
Parimaid autoreid tunnustatakse väärt preemiatega.
Konkursile esitatud nõuetekohased ja hindajate heakskiidu saanud töölehed avaldatakse Võru Instituudi kodulehel ja neid jagatakse muul moel kõigile huvitatud õpetajatele.
Töö esitamisel tuleb arvestada, et autor on nõus töölehtede tasuta avaldamisega ja annab väljaandjale tasuta kasutamise õiguse.
Väljaandja võib teksti keelt toimetada.
Konkursitöö täpsemad vormilised ja sisulised tingimused: 
Töö esitada A4-formaadis (harjutused koos eeldatavate (kirjutatud) vastustega peavad mahtuma ühele-kahele lehele).
Vajadusel on väljaandjal õigus teksti kärpida.
Kasutada Times New Romani šrifti, tähe suurus 12.
Läbisegi mitte kasutada suur- ja väiketähti, šrifte, kursiivi ja tumedat trükki (v.a juhul, kui see on sisu seisukohast vajalik).
Teksti vormindamist alustada lehe vasakust äärest.
Iga tööleht tuleb esitada eraldi tekstifailina.
Illustreeriva materjali kasutamisel märkida teksti sisse viide, näiteks: (vt foto 1).
Viidatud materjal lisada eraldi failina.
Töölehe esitaja vastutab kasutatud illustreeriva materjali autoriõiguste eest.
Töö tuleb saata kas elektroonselt eraldi tekstifaili(de)na või paberil.
Eraldi kaaskirja lisada töölehe esitaja andmed (nimi, telefon, e-posti aadress).
Iga esituse juurde märkida, millisele vanuserühmale on töö mõeldud ja millises teemakategoorias see kandideerib.
Konkursitöö saata meilile allas.tiia@gmail.com või aadressil Võru Instituut, Tartu 48, Võru 65609,  märksõnaks: töölehtede konkurss.
Töölehtede koostamise aluseks etteantud võrukeelsed (laste)raamatud on:
Triinu Ojar „Suur must koer. Suur must pini“ (2007) 
Tiina Nopola, Mervi Lindman „Siiri ja kolm Ottot“ (2013)
Valtri Ets „Mõtsa pühäpäiv“ (1999)
Erkki K. Kalela „Kuusõsiimnide minek“ (2012)
Juhan Jaik ”Kesväesä” (1998)
Nele Reimann „Võromaa kodolugu“ (2004)
Elina Sildre “Topõltvatuga kukli” (2012)
“Võrokiilne lugõmik” ( 1995)
“Mino Võromaa” kogomikud 1-26
Koduloolise töölehe lähteks võib olla ka mis tahes muu kodulooline materjal autori enda valikul, samuti õppekäik vms.
Alusmaterjale võib pruukida ka kombineeritult: kodulooliste tööde rühmas näiteks Juhan Jaigi ”Kesväesä” ja ”Võromaa kodolugu” vms variandid.

Võro Instituut
