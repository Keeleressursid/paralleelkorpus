KUIDAS MA AUTO KORDA TEGIN

Contra

issi juba autos istus
kodust lahkuma valmistus
et saeveskis plaane täita
aga väga kuri näis ta
 
„On vast romu!“ issi hüüdis
autot käivitada püüdis
mootor ainult ühe korra
nagu teinuks porra-porra
 
ja siis seisis vait ja vaga …
issi mässas jagajaga
tegi õhutust karbussis
asi oli ikka vussis
 
nii jäi issi kauaks koju
olin tema rõõmus poju
koos me metsast seeni tõime
perega koos lõunat sõime
 
nädal hiljem tehti plaane
sõita taadi juurde maale
liiga pikk maa käia jalgsi
auto alla läksin vargsi
 
haarasin kaks juhtmejuppi
ühendasin kokku supsti
hüüdsin issit: „Proovi veelkord
äkki läheb käima seekord?“
