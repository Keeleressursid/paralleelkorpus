Vana-Võromaa arenguprogrammi esimene nõupidamine toimus 15.06.2011 aastal Rõuge kihelkonnas Kiidi talus.
Ümarlaua eesmärk oli koguda initsiatiivgrupilt ideid ja ootusi tulevasele programmile ja panna paika järgnevad sammud.
Nõupidamisel osalesid Põlva ja Võru maavalitsuste, Vana Võromaa omavalitsuste , Võro Seltsi ja Võro Instituudi ning Võrumaa Arenguagentuuri esindajad.
Ühiselt leiti, et programmi rõhuasetus peaks olema Vana Võromaa piirkonna ettevõtluse ja omanäolise kultuuri kokkupuutepunktides, st kohalikul kultuuripärandil põhineva või selle võimaluisi kasutava ettevõtluse toetamine.
Vajalik on selle temaatika täpsem uurimine (kultuuriettevõtluse kaardistus, tooteuuring) ning piirkonna ühise arengustrateegia kujundamine, programmi idee läbikõnelemine kohalike võtmeisikutega, mõtte tutvustamine regionaalministrile.
Programmi esimesed variandid valmisid 2011 aasta lõpuks, 2012 aasta alguses kooskõlastati ja täpsustati programmi meetmeid.
Programmi põhimõtted on esitatud lühikokkuvõttes.

03.veebruaril 2012 toimus Haanja Rahvamajas ümarlaud, kuhu olid kutsutud kõikide Vana Võromaa omavalitsuste esindajad ning riigikogu Vana Võromaa saadikurühm.
Arutati üheskoos Uma regionaalarengu programmi sisu ja allkirjastati hea tahte koostöölepe programmi edukaks käivitamiseks.
Leppega volitati Võru Instituuti juhtima Uma programmdokumentatsiooni ettevalmistusprotsessi ning moodustama nõukogu, mis esindab selles protsessis Vana Võrumaa omavalitsusi.
Nõukogus on esindatud omavalitsused neljast Vanale Võromaale jäävast maakonnast, lisaks esindajad Põlva ja Võru maavalitsustest. Nõukogus on veel Eesti Maaülikooli rektor ja Võru Instituudi direktor.
Juhtnõukogu koosseis valiti kohapeal ja sellesse kuuluvad: Rain Ruusa, Aleksander Suvorov, Urmas Peegel, Ülo Plakso, Arne Tilk, Anti Allas, Mait Klaassen ja Rainer Kuuba.

Aprillis 2012 koostati juhtnõukogu poolt taotlus programmi ettevalmistavaks etapiks – Vana Võromaa piirkonna arenguvõimaluste uuringu planeerimiseks ja läbiviimiseks.
Regionaalminister ei leidnud selle tegevuse rahalise toetamise võimalusi.

2013. aastal on programmi ettevalmistustööde osas kokkulepe, et Siseministeeriumi regionaalministri büroo toetab tegevusi Vana Võromaa piirkonna prioriteetsete arenguprojektide väljaselgitamiseks, tegevusi koordineerib Võru Instituut.
2013 aasta jooksul plaanitakse välja selgitada Vana Võromaa kultuuripärandile toetuva ettevõtluse arengupotentsiaal: 
viiakse läbi piirkonna ettevõtlussektori valik-uuring,
korraldatakse arendustegevuste ideede eeltaotlusvoor 
arutatakse kogukonnaga avalikul seminaril läbi edaspidi arendatavad pikemaajalise mõjuga tegevused (prioriteetsed arendusprojektid).
