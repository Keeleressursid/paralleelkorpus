Austatud õpetaja!

Eesti Kirjandusmuuseumi folkloristika osakond, Eesti Rahvaluule Arhiiv, Tartu Ülikooli eesti ja võrdleva rahvaluule õppetool ja Eesti Folkloori Instituut korraldavad

01.03.2007 – 15.04.2007
KOOLIPÄRIMUSE KOGUMISE VÕISTLUSE.

Võistlus on jätkuks 1992. aastal üheaegselt Eestis ja Soomes läbi viidud aktsioonile.
Kogumisvõistlus hõlmab kogu Eestit.
Selles on kutsutud osalema 4. – 12. klasside õpilased neljas vanuserühmas: 4. –5., 6.–7., 8.–9. ja 10.–12. klassini.

KUIDAS KOGUDA?

Juurdelisatud küsimustikule tuleb vastata kahes etapis: koolis vastatav ja õpilase iseseisev töö kodus.

Koolitunnis
Küsitluskava .......... teemale palume põhjalikult vastata koolis vähemalt kahe koolitunni jooksul.

Kodus
............. teemadele vastavad õpilased kodutööna – õpilane paneb kirja ja toob vastused õpetajale.

Valitud õpilaste võistlusteemad
Teemad “Tähtpäevad ja peod” ja “Mängud” jagab õpetaja valikuliselt mõnele õpilasele või rühmale (kaks-kolm õpilast) nende huvisid ja isikupära arvestades ise laiali.
On soovitav, et vastamisele eelneb väike uurimistöö, näiteks küsitletakse kaasõpilasi, salvestatakse kooli kodulehelt/kroonikast või filmitakse mänge.
Neid töid hinnatakse lisaks eripreemiatega.
Vt lähemalt kogumisjuhendit internetis (www.folklore.ee/kp).
Küsimustele võib vastata vabas vormis, kirja panna kõik nii, nagu meelde tuleb.
Oluline on, et vastatakse terved teemad põhjalikult otsast lõpuni.
NB! Suure hulga anekdootide internetist kopeerimine ei tee tööd väärtuslikuks!

Lisamaterjalid
Teretulnud on mitmesugused illustreerivad lisamaterjalid: fotod, videod, helilindistused, kaustikud-salmikud (nt „Minu sõber”), laulikud jm.
Soovi korral tagastame pärast kopeerimist originaali, kuid aasta 2007 pärimusest adekvaatse pildi kujundamiseks vajame kindlasti ka teatavat arvu originaale.
Eriti tänulikud oleme, kui omanik on nõus neid arhiivile loovutama.

JUHTIGE ÕPILASE TÄHELEPANU
Digifotod ja -videod tuleb ümber salvestada, tarvilik on säilitada fotoaparaadi ja videokaamera algfail.
Nende ja internetist kopeeritud fotode jaoks on vaja omaniku luba ja viidet, kelle tehtud fotod on.
Internetifotodele tuleb lisada nende veebiaadress.
Videote ja helisalvestuste, aga ka kaustikute jm ümbervõtmiseks ja tagastamiseks palume pöörduda toimkonna poole.
Lisamaterjalid suurendavad töö väärtust, tingimata tuleb aga fotodele-videotele-helisalvestustele lisada alati olukorra/ürituse kirjeldus.

Üksikosavõtjad
Et võistlustingimused lubavad võtta osa ka üksikosavõtjana, võivad soovijad ja head materjalitundjad vastata kas mõnele teemale eriti põhjalikult või siis võimalikult kõigile teemadele.
Arvesse lähevad nii koos kooliga kui ka eraldi saadetud tööd.

AUHINNAD
Vanuserühmade peaauhinnad on kaamerad ja arvutid.
Parimaid teemavastajaid ootavad eripreemiad.
Hindamisel arvestatakse tööde kvaliteedi ja kvantiteedi suhet.
Preemiad on ette nähtud ka õpetajatele.

KIRJUTATU LÄBIVAATAMISE KOHUSTUST ÕPETAJAL EI OLE
Vajadusel tuleb õpilasi suunata ja juhendada, et nad küsitut õigesti mõistaksid, kuid sekkumist õpilaste vastuste sisusse ning kirjavigade parandamisest (ka ebatsensuursete väljendite mahatõmbamisest) palume hoiduda.
Kõik kirjutatu säilitatakse originaalkäsikirjana arhiivis.
Ettevõtmise eesmärgiks on kindlaks teha meie koolilaste maailma just sellisena, nagu see tänapäeval on.

VORMISTAMINE
Küsitluskavad palume lastele kätte jagada.
Töö algusesse tuleb märkida andmed iseenda kohta (nimi, sugu, sünniaasta, kool, klass, elukoht ja võimalusel e-posti aadress).
Kirjutada võib paberile: kas koolivihikusse, A4-formaadis lehele, võimaluse korral võib  töö vormistada arvutiga (kuid see ei ole kohustuslik).
Arvutivastused võib esitada välja prindituna, kuid eelistame e-meiliga aadressil kp@folklore.ee või arvutikettal saadetud vastust.
Väljatrükkidel tuleb lehe vasakust servast jätta köitmise tarvis 3 cm vabaks.
Ka vihikusse vastates on oluline jätta 3 cm siseservast köitmise jaoks vabaks.
Elektrooniliselt esitatud tööde eelnev küljendamine ei ole oluline.

Lähemaid juhendeid kaastöö vormistamiseks, küsitluskavad, juhendid uurimistööde jaoks jm leiate aadressilt www.folklore.ee/kp
TÄNAME KOOSTÖÖ EEST!

Toimkond:
Ave Tupits (koordinaator), avetupits@folklore.ee, 5176 643
Risto Järv, risto@folklore.ee, 7376 214
Mare Kõiva, mare@folklore.ee, 7377 740
Astrid Tuisk, astrid@folklore.ee, 7377 737
Piret Voolaid, piret@folklore.ee, 7377 742

Kontaktaadress:
„Koolipärimus”
Eesti Kirjandusmuuseum
Vanemuise 42
Tartu 51003
