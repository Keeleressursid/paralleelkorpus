Võrokeelitside koorilaulõ võigõlusõlõ tull´ 27 tüüd
#29/10/2014 Autor umapido’

Käesoleva aasta kevadel väljakuulutatud võrukeelsete koorilaulude ja –seadete konkursile laekus 27 tööd.
Žürii teeb oma otsuse novembri alguseks ning osavõtjaid tänatakse ning paremaid autasustatakse 29. novembril Kanepi seltsimajas Kanepi segakoori 130. juubelisündmusel.
Konkurss on mõeldud rikastamaks võrukeelset koorilauluvara ja leidmaks repertuaari tulevastele omakeelsetele laulupidudele.
Selle aasta kevadel alanud võrukeelsete koorilaulude ja –seadete konkursile laekus tähtajaks (23. sept 2014) 27 tööd.
Kolm hääd võrukeelset teksti on saanud uue viisi ja seade ning 24 juba olemasolevat laulu ja rahvalaulu uue kooriseade.
Enim armastavad autorid kirjutada segakoorilaule – neid tuli konkursile tervelt 19, aga on ka 4 meeskoorilaulu, 1 lastekoorilaul ja 3 naiskoorilaulu.

Sarnane konkurss ei ole esmakordne – enne teist võrukeelset laulupidu korraldati samuti konkurss ning töid tuli tookord 17, millest 8 leidsid kasutust 2010. aastal Põlvas toimunud teise Uma Pido kavas.
Enne kolmandat võrukeelset laulupidu olnud konkursile tuli sarnaselt seekordsega 27 tööd.
Neist 5 lauldi 2013. aastal olnud kolmandal peol Võrus.
Ka mitmed teised laulud on leidnud oma koha kooride lauluvaras – kahe varasema konkursi materjalide baasil anti nimelt 2013. aasta sügiseks välja võrukeelne koorilaulik „Om laul, miä kokko köüt“.
Žürii koosseisus helilooja Piret Rips Laul, helilooja ja dirigent Riivo Jõgi, rahvamuusik Ott Kaasik ning dirigendid Silja Otsar ja Saidi Tammeorg teeb oma otsuse novembri alguseks.
„Tore on see, et kõigi žürii liikmete juured või kodukoht on miskitpidi vanal Võromaal, niisiis keegi tõlget lauludest arusaamiseks ei vaja“ tõdes Uma Pido projektijuht Triinu Ojar.
Konkursi auhinnafond on 3000 eurot ja sinna on andnud oma panuse Eesti Kultuurkapitali rahvakultuuri sihtkapital, Võru ja Põlva ekspertgrupid, Võru vallavalitsus, kultuuriministeeriumi Vana Võromaa kultuuriprogramm, Põlvamaa Omavalitsuste Liit ning Võro Selts VKKF.
Osavõtjaid tänatakse ning paremaid autasustatakse novembrikuus.
Tuleva aasta emakeelepäeva (14. märts) paiku on plaanis ka koorikontsert konkursile tulnud lauludest.
