Valmis lühifilm vana Võromaa suitsusaunakommetest.

Augusti kuu alguses sai valmis DVD kujul film, mis kõneleb suitsusaunadest ja saunakombestikust Eestimaa kagunurgas vanal Võrumaal.
Suitsusaunal on selle kandi maarahva igapäevaelus oluline tähendus – see on koht, kus kosutatakse nii ihu kui hinge, parandatakse tervist ja pestakse.
Suitsusaun on  moodsatest saunadest hoopis teistmoodi, selles saunas peab oskama toimetada ja tundma saunakombeid.
  
Filmi tegemise idee ja algatus on võrokeste kogukonna poolt.
Materjali ülesvõtmist alustati möödunud aasta jaanipäeva paiku ning aasta jooksul filmiti ligi kümne pere saunatoimetamisi.
Filmis näeb nii sauna kütmist kui saunas käimist, juttu on uskumustest ja kommetest, ka sauna ehitamisest.
Vanaaegsete saunade fotod ja filmikatked pärinevad Eesti Rahva Muuseumist.
18 minuti pikkust filmi saab  DVD-lt vaadata kas võro-, eesti- või inglisekeelsena.

Filmi esitletakse sügise jooksul mitmel pool vanal Võromaal.
Esimesed vaatajad nägid uut filmi juba juuli lõpus Viljandi folgil ning augusti alguses toimunud Haanja suitsusauna nädalal.
Lähiajal saab filmi vaadata veel Kaika suveülikoolis Harglas 11. augusti õhtul.

Sada valminud saunafilmi  DVD-d  jagatakse tasuta avalikuks kasutamiseks.
Augusti lõpus jõuab film ka internetti, seda saab  siis  vaadata  Eesti vaimse kultuuripärandi nimistus vana Võrumaa suitsusaunakombestiku kande juures.

Film valmis  Võro Seltsi VKKF ja OÜ Avireti koostöös lahkete saunaperede abiga.
Tegijad tänavad veel MTÜ-d Hinokad, Vana Võrumaa kultuuriprogrammi ja Võru Instituuti.
 Filmi tegemist toetas Võrumaa Partnerluskogu Leader-meetmest.

Täpsem info: 
Külli Eichenbaum, suitsusauna koostöökogu infojuht, tel 56 61 19 24, kylli.eichenbaum@wi.ee
