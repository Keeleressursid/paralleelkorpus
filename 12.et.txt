Contra

iga päev on lõustaraamatusse laetud
pilte asjadest mis vargaist ära aetud
aga sellist uudist pole iial loodud
et mõni asi oleks tagasigi toodud

täna metsas käies kohe aru sain ma
millist traktorit seal mehed löövad käima
kui nad nägid mind ja kuulsid kui ma hüüdsin
kohe autoga nad põgeneda püüdsid

mootor just läks käima podinaga
kui kapotil maandusin ma müdinaga
pätid tahtsid tulla autost välja
kiirelt auto keerasin siis üle selja

kui ma taskust olin telefoni soetand
selgus aku ta on metsa alla poetand
õnneks hädaabinumber pole luksus
vaevalt valisin kui juba kutsus

kätte omanik sai kadund sõiduriista
ikka korralikult mind premeeris siis ta
poodi väntasin siis nii et higi pritsis
ma ju olla ei saa kadekops ja kitsi

kui siin külas oleme üksteise kõrval
ei saa kohta olla tülidel ja tõrval
tuleb sõpru siis ka meeles hoida
kui sa oma elul võid vaid kiitu leida
