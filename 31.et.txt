Eelteade 23. oktoober 2012

Sellesügisene suitsusaunapäev tuleb novembris Ruusal

22. novembril toimub Räpina kihelkonnas Ruusa rahvamajas suitsusaunapäev.
Kell 11 alustatakse tsõõriklavvaga, kus arutatakse üheskoos UNESCOle tehtavat taotlust meie suitsusaunatava esitamiseks maailma vaimse kultuuripärandi nimekirja.
Kõneldakse ka edaspidistest tegevustest, mida oleks tarvis veel ette võtta suitsusaunatava püsimiseks.

Pealelõunal kella 14 - 17 saab kuulata - vaadata, mida on aasta jooksul suitsusaunade heaks tehtud.
Juttu tuleb saunapärimuse uurimisel teada saadust, suvel olnud suitsusaunapäevadest, kõneldakse vanade suitsusaunade remontimisest.
Juttude vahel vaadatakse suve lõpus valmis saanud lühifilmi vana Võrumaa suitsusaunadest.
Rahvamajas on üleval suitsusaunanäitus, vaadata ja osta saab kevadel ilmunud suitsusaunaraamatut.

Saunapäeva lõpetuseks saavad huvilised suitsusaunas käia. Saunaskäigu soovist tuleks huvilistel kindlasti ette teatada.
Suitsusaunapäeval osalemine on tasuta, osa võtma ja kaasa arutama oodatakse kõiki suitsusauna-huvilisi.
Pikema sõnavõtu soovist palume teatada korraldajatele hiljemalt mardipäevaks (11. november).

Suitsusaunapäev saab teoks suitsusauna koostöökogu, Ruusa rahvamaja, Võru instituudi ja Võro Selts VKKF koostöös, toetavad Rahvakultuuri keskus Vana Võromaa kultuuriprogrammist ja Võru maavalitsus.

Suitsusaunafilmi tegemist toetas Võromaa Partnerluskogu LEADER-programmist.

Info:
Külli Eichenbaum (Võru Instituut), tel 56 61 19 24, kylli.eichenbaum@gmail.com
Eda Veeroja (Mooska talo), tel 5032341, eda.veeroja@gmail.com
