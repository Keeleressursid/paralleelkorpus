Pressiteade 30. 08. 2011

Vana Võrumaa suitsusaunad võõrustasid saunalisi

Augustikuu viimasel laupäeval kütsid kümme ajaloolise Võrumaa saunaomanikku oma suitsusaunad külaliste silme all kuumaks, tehti veidi talgutööd ja käidi koos pererahvaga saunas.

Ado Jõks Kirmse külast oli esimene, kes üleskutse peale saun võõrastele lahti teha ühendust võttis.
Suitsusaunapäevaks ootasid suitsusaunapered oma saunadesse külalisi.
Lisaks kohalikule rahvale registreerus nii pealinna kui suvepealinna inimesi.
Mõned tulid lihtsalt sauna, teadmata, mis suitsusaun üldse on.
Teised tulid erinevate saunade ehitust vaatama, et otsustada, milline saun endale ehitada.

Igal saunal on oma lugu ja nii olid ka saunapäeval igal saunaseltskonnal omad tegemised.
Kui Ado Jõks saunalisi tööle ei pannud, laskis vaid meestel vett kanda, siis Peeter Torop pani saunalised õunu korjama.
Pillimeister Mihkel Soon andis saunalistele kätte kohupiimavärvi ja ühiste jõududega remonditi üks tuba.
Siiski ei olnud remonttöid tegevad noormehed õnnetud – saun korvas kogu nähtud vaeva ja päeva lõpuks olid saunalised nii väsinud, et oli päris keeruline ülesanne ilma tee peal magamata Tallinnasse jõuda.

Soodoma küla pilli- ja laulumees Ülar Kõrge võõrustas Lyduokiai (Leedu) külaseltsi muusikuid.
Suur saun sai ühiste jõududega köetud, vesi sauna veetud ning Eesti huvilistelegi sauna ajalugu tutvustatud.
Kanepi kandis oli lähestikku köetud mitu sauna ja nii said soovijad enne oma sauna jõudmist teiste saunadega tutvuda.

Kõige põhjapoolsem saun oli Rasina külas, mis esialgu tundus huvilistest tühjaks jäävat, kuid saunapäeval võttis ühendust seltskond põhjaeesti noori ja meeleolukas saunaõhtu lõõtspillimuusikaga ning tantsuga sai aina hoogu juurde.
Saunapäev kujunes nii tihedaks, et külalistest talgulisi ei saanudki, nii kirjutati sauna külalisteraamatusse lubadus tulevikus talgutele appi tulla.

Turismitaludest pakkus ainukesena suitsusauna Mesipuu talu.
Kui muidu on turismitalu teenused tasulised, siis suitsusaunapäeval kütsid kõik saunaomanikud, ka Mesipuu talurahvas, sauna ilma raha küsimata.
Saunalistele oli tuttav Võrumaa komme külla minnes külakosti kaasa võtta – nii sai pärast sauna ühise laua taga ilmaelu paika panna.

Veel võeti saunakülalisi vastu ka Voki külas Lepa talus, Karilatsi muuseumi saunas ja Lootvina külas Palli talus.
Kõik saunaomanikud kiitsid saunalisi ja saunalised võõrustajaid.
Inimesed, kes julgevad võõra pere juurde sauna minna ning pererahvas, kes sauna võõrastele lahti teeb, on avatud ja toredad.

Esimene vana Võrumaa avatud suitsusaunade päev on läbi, saunaliste meeled on saanud kosutust ja juba küsitakse järgmist saunapäeva.
Kindlasti kujuneb avatud suitsusaunade päevast traditsioon ja kui varem sauna ei saa, siis aasta pärast kindlasti.

Aituma sannakütjale, viituujale, sausüüjäle, vihaköütjale!

Fotol: Külalised Mihkel Soone sauna juures Kärgula külas.
Foto autor on Tarmo Salu.

Kadri G Laube (kadri@lootspill.ee, 5117348),
suitsusaunapäeva korraldaja 
www.savvusann.ee
