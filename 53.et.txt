Uma Pido 2013 Võrus

Sookured alles kogunevad, pikk põhjamaa talv on veel ees ja uus kevad... õige kaugel.
Aga ühel päeval on ta käes - siis, kui Võhandu jõge ei peata enam miski ja eestimaalasi nakatab saabuva suve lumm.
Siis sünnib siinsel rahval kuskilt sügavast seest vajadus huigata: Tulkõ, tulkõ, pido nakas pääle! 

III võrukeelne laulu- ja rahvapidu Uma Pido toimub 01. juunil 2013 Võrus Kubija laululaval.

Oodatud on kõik Vana-Võrumaa nais-, mees- ja segakoorid, laululapsed ja -mudilased ning laulurahvas kaugemaltki.
Võrukeste laulukaare all on õnneks piisavalt ruumi ja loodame ära mahutada kõik soovijad igast Eestimaa kihelkonnast.
Repertuaaris saab olema juba varasemat võrukeste lauluvaramut, aga ka täiesti uusi, spetsiaalselt selleks peoks sündinud laule.
Kuna lavastuslikus kontseptsioonis põimib peo üheks Võhandu püha jõgi, siis on repertuaaris varasemast rohkem palveid ja palumisi.
Täpsem info repertuaari ja registreerimise kohta järgneb oktoobris.
Kiigata võib ka meie kodulehele: www.umapido.ee

Seekordse teadaande lõpetagu väike mõtisklus meie lavastajalt Tarmo Tagametsalt:  „Oleme oma paljumõttelisuses justkui tühjaks jooksnud jõgi, kus niipea ei tärka uus elu.
Siin aga võiksime peatuda, ronida välja kanuudest ja jääda suviti madalasse vette kükitama.
Leida igaüks sealt endale üks väega kivi ning sellele istet võtta.
Mõelda, kas mul on kiiret?
On minu lähedastel ja rahval kiiret?
Äkki on parem olla kivi, seesama, mille peal istud, ja hoida kinni kohast, kuhu kuulud.
Olgugi, et istudes saab perse tihti märjaks ja teistel tuleb naer peale ja siis ka endal. Siis on naljakas.
Nii tasubki elada-mõelda, naerda ja elada. Selles on võru väge.“

Uma Pido toimkond soovib kogu laulurahvale helisevat ja laulurõõmsat hooaega!

Ursula Zimmermann
III Uma Pido projektijuht
Tel: 56 98 98 18
E-mail: ursula@wi.ee
