Arbuusid ja tatipuu
Andrus Kivirähk

Mirtel ja Mia elasid tegelikult linnas, aga käisid vahel maal vanaemal külas.
Vanaemal oli suur aed ja seal kasvasid õunapuud ning marjapõõsad.
Oli tikreid ja vaarikaid ning igat värvi sõstraid – punaseid, musti ja isegi valgeid.
Mirtelile maitsesid vanaema marjad hästi, aga kõige lemmikum oli ikkagi arbuus.
See oli nii mahlane ja suhkrumagus!
Aga maal, vanaema aias arbuuse ei kasvanud, neid sai osta ainult linnapoest.
Mirtel oli vanaemale sada korda rääkinud, et tehku ometi enesele ka arbuusipeenar, kaua võib süüa neid sõstraid ja vaarikaid!
Aga vanaema raputas ainult pead ja seletas, et tema aias arbuusid ei kasva.
Muidugi ei kasva, kui inimene neid istutada ei viitsi!
Mirtel sai aru küll, et vanaema on vana ja tal on niigi oma marjadega palju tegemist.
Kui raske oli juba ainuüksi tikrite noppimine!
Põõsas oli teravaid okkaid paksult täis ja need muudkui torkisid, kui sa üritasid tillukesi tikreid kätte saada.
Arbuusidega oleks kõik palju lihtsam – neil pole okkaid ja nad on suured.
Tõmba ainult varre küljest lahti ja veereta tuppa nagu jalgpall.
Mirtel otsustas ise arbuuse kasvatama hakata.
Kui ema poest arbuusi ostis, kogus ta kõik seemned suurde purki.
Jaanipäeval vanaema juures olles kaevas ta salaja peenramaa serva augu, valas kõik arbuusiseemned sinna sisse, ajas seejärel augu kinni ning kastis hoolikalt.
„Siia tuleb minu arbuusipõld,“ ütles ta kaheaastasele Miale, kes vanema õe toimetamisi põnevusega jälgis.
Mia ei osanud veel hästi rääkida, aga ta oli väga tark tüdruk.
Kui Mirtel hakkab kasvatama arbuuse, siis tahtis temagi midagi mulda panna!
Ainult et mida?
Mial polnud mingeid seemneid, seega võttis ta ninast väikese kolli ja mattis mulla alla.
„Siia kasvab tatipuu,“ mõtles ta, sest kõneleda ta veel ei osanud.
Saabus sügis.
Mirtel ja Mia sõitsid jälle maale vanaema vaatama.
Vaevalt autost välja saanud, lidusid nad peenramaa poole.
Kas arbuusid on valmis?
Kui kõrge on juba tatipuu?
Aga arbuuse polnud.
Selle asemel kükitas Mirteli peenral suur hiir.
Ta ajas end kikivarvule ja tõstis pea kohale ilusa hõbedast sõle.
„See on sulle, kallis Mirtel!“ ütles ta peenikese häälega.
„Selle eest, et sa matsid siia maha nii palju maitsvaid arbuusiseemneid!
Tänu nendele on meil, hiirtel, nüüd terveks talveks toit olemas.
Leidsime selle sõle sügavalt maa seest ja kingime tänutäheks sulle!“
Mirtelil oli küll natuke kahju, et arbuuside kasvatamisest midagi välja ei tulnud, aga hõbesõlg meeldis talle kangesti.
Ta kandis seda edaspidi kõikidel lasteaiapidudel ja nägi väga uhke välja.
Miale ei kinkinud hiir midagi ja tatipuust polnud samuti jälgegi.
Aga Mia oli ju väga tark tüdruk ja ta teadis, et puud kasvavad aeglaselt.
„Ootame ära,“ mõtles ta.
Ja tõepoolest, kui lapsed novembris vanaema sünnipäevale sõitsid, oli terve peenramaa kaetud vedela ja halli lörtsiga, nagu oleks mõni hiiglane sinna peale nuusanud.
„Tatipuu on kasvama hakanud,“ taipas Mia ja oli väga õnnelik.
„Ma olen hea aednik, palju parem kui Mirtel,“ mõtles ta, sest rääkida ta ju veel ei osanud.
