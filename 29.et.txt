Pressiteade 03.05.2012

Suitsusaunaraamatu esitlus ja tsõõriklaud Räpinas

17. mail algusega kell 15 esitletakse Räpinas Põlvamaa Keskkonnaameti majas (Kalevi tn 1A) äsja valmis saanud raamatut "Mi uma savvusann".
Värviline, paljude piltidega raamat tutvustab vana Võromaa ja Setomaa suitsusaunu ning selle kandi saunatavasid.

"Nõnda nagu on kogu elu meie ümber pidevas muutumises, nii on aja jooksul muutunud ka saunad ning saunakombed.
Suitsusaunad on siinkandis veel alles.
Raamatus ongi peamiselt juttu praegustest saunadest ja saunakommetest, aga välja tulevad ka seosed minevikuga" võtab raamatu sisu lühidalt kokku raamatu koostaja ja kunstnik Epp Margna.
Raamatu väljaandja on Võro Selts VKKF.
Raamatu koostamist ja trükkimist on toetanud MTÜ Hinokad, Kultuuriministeerium Vana Võromaa kultuuriprogrammist, Eesti Kultuurkapital, Piiriveere Liider LEADER-programmist, Võro Instituut.

Enne raamatuesitlust, kell 13 tuleb samas paigas kokku võrokõisi tsõõriklaud, kus kõneldakse vana Võromaa suitsusaunakommete hoidmisest ja UNESCO vaimse kultuuripärandi esindusnimekirja kandideerimiseks vajaliku pikajalise tegevusplaani koostamisest.
Tsõõriklaua kutsub seekord kokku suitsusaunade koostöökogu.
Tsõõriklaudu, kus võrokesed oma kultuuriruumi olulisi teemasid arutavad, on peetud alates 2006 aastast, seekord tullakse kokku kolmeteistkümnendat korda.

Tsõõriklaua ümber kaasa kõnelema ja järgnevale raamatuesitlusele on oodatud kõik, kellele kultuuripärandi hoidmise ja suitsusaunade teema huvi pakub.
Osalemine on tasuta.

Ettevõtmise korraldamist toetavad Vana Võromaa kultuuriprogramm, Võru maavalitsus ja Põlvamaa Keskkonnaamet.

Täpsem info:
Külli Eichenbaum (Võro Instituut), tel 56 61 19 24, kylli.eichenbaum@wi.ee
Triinu Ojar (Võro Selts VKKF), tel 53 32 21 53, triinu.ojar@wi.ee
