AJALOOLISE VÕRUMAA KOHTADE JA INIMESTE BIBLIOGRAAFILINE ANDMEBAAS
Esitatud bibliograafilisse andmebaasi on kogutud valik kirjandust Võrumaa kaheksa kihelkonna ja Võru linna ajaloo, looduse, haridus- ja seltsielu, eriliste hoonete ja mälestusmärkide ning siit pärit või siin elanud-töötanud ilmaelu muutnud inimeste kohta.
Välja pakutud kirjanduse nimestik pole suunatud professionaalsele akadeemilisele ajaloolasele, vaid eelkõige koduloohuvilisele uurijale ja ajaloolise Võrumaa kooliõpetajale või kultuuritöötajale.
Seetõttu pole siia märgitud ei arhiiviallikaid ega saksakeelset vanemat kirjandust.
Kirjandusnimestiku koostamisel on peetud oluliseks selle kättesaadavust, mistõttu käsikirjaliste kirjutiste (sageli ainueksemplarid) ja väikesetiraaţiliste trükiste puhul on lisatud nende asukoht.
Bibliograafianimestikus ei leidu uurimusi võru keele kohta.
Keelehuvilisele soovitame Karl Pajusalu koostatud lõunaeesti murdeid käsitlevat valikbibliograafiat, mis on avaldatud kogumikus Tartu Ülikooli Lõuna-Eesti keele- ja kultuuriuuringute keskuse aastaraamat I. Tartu 2002.

Esitatud bibliograafianimestik ajaloolise Võrumaa kohta ei ole lõplik ning edaspidi jätkub selle täiendamine.
