Moosten künneti folgimaad
11.–12. mail tulõvaq Mooste mõisahe kokko muusikategijäq – korjusõq kodotsõst Moostest, vuur´vaq tervest suurõst Estist, lindasõq piire takast.
Täämbätsest alostas muusikide kirjapanmine Esti rahvamuusikasäädüngide festivalile Mooste Elohelü.
Registriirmise nakatusõst tull´ kokko ka toimkond ja kuun künneti Folgikua kõrval üles maa, kos keväjä naatas ansamblidega üten külvitüüd tegemä.
Tüü osa mi elon omgi tuu, midä festival siikõrd taht ette tuvvaq – mõnõ tüümehitse amõt om tuuritadaq uma pundiga Maarjamaad pite, mõni tõõn´e kaotas hinnäst kirotamise miiliköütvähe maailma vai võtt süämeas´ast linakasutamise.
„Miiq ütle umas keväjädses tüüs „kardok mahaq!“ – panõmiq ütenkuun folgisiimne idunõma,“ kõnõl´ festivali ansamblidõ päälik Laube Kadri, ku festivalile kirjapanmine vällä kuulutõdi.
Mooste Elohelü programm tulõ tihtsä: edimädsel pääväl tetäs muusikidega rahvamuusika tüütarri ja nii saavaq valmis säädüngiq, miä edimält kannõtas ette Mooste Folgikua suurõl galakontsõrdil.
Tõõsõ pääväga võtt muusika hindä ala terve Mooste mõisa, nii et hellü om üteliidsi kuuldaq mitma püüne pääl.
Arvataq om, et kullõjile lätt peris rassõst nii pall´odõ siäst mõni kontsõrt vällä valliq.
Terve pido pääasi om suur võistluskontsõrt Folgikuan, kos om olõman viimätse pääl helü- ja valgustehnika.
Proomilõ pandas muusikidõ ettekujotusjõud ja tõlgutustarkusõq.
Tinahavva säemeq vahtsõhe vormi Urvastõ kihlkonnast peri luu „Lätsi küllä“, – laalu päälkiri and märki teenitüst puhkusõst päält pikä tüüpäävä.
„Olõmõq kodolehe pääl annuq esiqsugumaidsi tekstitõõs´endit; laalu säädjä või näid vabalt kokko sekäq.
Teksti tävvendämisest või tarvitadaq ka sama laalu muid Võromaal tutvit variant´e,“ kitt Kalla Urmas, kiä aut´ tinahavvatsõ luu vällä valliq.
Festivali pääle saa hinnäst kirja pandaq kooniq 30. detsembriniq 2017 festivali kodolehel www.moostefolk.ee
Mooste Elohelü, taa om: 
- Kats päivä kontsõrt´e, tüütarri ja ütenlaulmiisi Mooste mõisan.
- Rahvamuusikasäädüngide võistlus, kos ülesastjide ideeq ärq kaalutas ja laalu- ja mängokunst proomilõ pandas.
- Muusikastiile paabli – meele omaq meeleperi esiqnäolidseq rahvamuusikasäädüngiq, miä saavaq sillast minevao ja tulõvao vaihõl.
Ja viil...
Meil mõistõtas mõtõldaq üten ummamuudo keelen, miä pand meid kõnõlõma ja laulma üten sinoga, ku ütskõrd Moostehe peräle jõvvat.
Kokkosaamisõniq!
#
#
