Olen viimasel ajal,
aga ma ei tea isegi miks,
kaotanud kõik oma elurõõmu,
jätnud unarusse kõik oma tegemised;
ja ma olen sellest tõesti nii rusutud,
et maailm, see ilus ehitis,
tundub mulle viljatu paljandik,
õhk, see imelisim baldahhiin,
näete, see hunnitu ülestõmmatud taevalaotus,
see kuldtähiselt kirjatud majesteetlik lagi
pole minu jaoks muud kui
haisev ja mürgine aurudekogum.
Milline meistriteos on inimene,
kui ülev mõistuselt,
kui piiritu võimeis,
kui imeteldav kujult,
kui väljendusrikas liigutusis,
mõjuv kui ingel,
mõistev kui Jumal:
maailma ilu, elava tipp –
ja ometi, mis on minule
see põrmu kvintessents?
Ma ei tunne rõõmu mehest …
ega naisestki mitte,
ehkki teie naeratusest
võib seda välja lugeda.
