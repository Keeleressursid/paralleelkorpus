Maakividest suitsusauna kerisahju tegemine
 
Mai viimasel nädalavahetusel tehakse Haanjamaal Mooska talu uuele suitsusaunale vanapärane maakividest sauna-ahi.

Vanal ajal, kui savist telliskivid olid liig kallid või neid üldse saada polnud, tehti saunade kerisahjud üleni maakividest.
Suurtest kividest laoti kolle, võlvideks otsiti piklikuma kujuga kivid, mis risti üle kolde pandi ja siis nende peale laoti järjest väiksematest kividest keris.
Niisugused ahjud nägid välja nagu suured kivihunnikud.
Teadmisi ja oskusi pidi olema sellise ahju tegemiseks, et keris ikka koos püsiks ja kütmisele vastu peaks.
Praegusel ajal tavaliselt enam maakividest saunaahje ei tehta, mõned meistrid siiski oskavad sellist ahju teha.

Mooskal ettevõetav töö saab olema katsetamine ja õppimine, kus abiks on vanad pildid ja joonistused.
Ahju tegemist juhatavad meistrid.
Kel on tõsine soov maakivist saunaahju tegemist töö käigus õppida – paar õpipoisi kohta on veel vaba. Täpsemalt küsi Mooska perenaiselt Edalt: eda.veeroja@gmail.com 
Maakiviahju tegemist plaanivad üles filmida Viljandi Kultuuriakadeemia pärandtehnoloogiate asjatundjad.
Töötoa läbiviimist ja tööprotsessi filmimist toetavad Vana Võromaa kultuuriprogramm ja Eesti Kultuurkapital.

Info: Külli Eichenbaum, tel 56611924

Pilt: Vanaaoline maakivest sannakeres.
Pilt om peri ERM-i kogust (ERM Fk 475:20).
